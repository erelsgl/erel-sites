<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns='http://www.w3.org/1999/xhtml' lang='he' dir='rtl'>

<head>
	<meta http-equiv='Content-Type' content='text/html; charset=windows-1255' />
	<meta http-equiv='Content-Script-Type' content='text/javascript' />
	<meta http-equiv='revisit-after' content='15 days' />
	<title>שיעורים בספר מלכים ב פרק יג</title>
<link rel='stylesheet' type='text/css' href='../../_script/klli.css' />
<link rel='stylesheet' type='text/css' href='../../tnk1/_themes/klli.css' />

<meta property='og:url' content='http://tora.us.fm/tnk1/messages/prqim_t09b13_0.html'/>
<meta name='author' content="ברוריה בן-דוד (וייס)" />
<meta name='receiver' content="" />
<meta name='jmQovc' content="tnk1/messages/prqim_t09b13_0.html" />
<meta name='tvnit' content="" />
<link rel='canonical' href='http://tora.us.fm/tnk1/messages/prqim_t09b13_0.html' />

</head>
<!--
	PHP Programming by Erel Segal - Rent a Brain http://tora.us.fm/rentabrain
-->
<body lang='he' dir='rtl' id = 'tnk1_messages_prqim_t09b13_0' class='twkn_mpwrf '>

<div class='pnim'>
<script type='text/javascript' src='../../_script/vars.js'></script>
<!--NiwutElyon0-->
<div class='NiwutElyon'>
<div class='NiwutElyon'><a class='link_to_homepage' href='../../tnk1/index.html'>ראשי</a>&gt;<a href='../../tnk1/sofrim/index.html'>סופרים בני דורנו</a>&gt;<a href='../../tnk1/sofrim/brurya/index.html'>ברוריה בן-דוד (וייס)</a>&gt;<a href='../../tnk1/sofrim/brurya/mlkimb.html'>שיעורים בספר מלכים ב</a>&gt;</div>

</div>
<!--NiwutElyon1-->
<h1 id='h1'>שיעורים בספר מלכים ב פרק יג</h1>
<div id='idfields'>
<p>קוד: סיכום מלכים ב יג בתנ"ך</p>
<p>סוג: תוכן_מפורט</p>
<p>מאת: ברוריה בן-דוד (וייס)</p>
<p>אל: </p>
</div>
<script type='text/javascript'>kotrt()</script>
<div id='tokn'>
פרק יג / ברוריה בן-דוד (וייס)
<br / />בפרק זה נלמד על מלכות ישראל בימי המלכים צאצאי יהוא: יהואחז (א-ט), ויהואש (י-כה). ועל שיעבוד ישראל לארם.
<br / />יהוא מלך עשרים ושמונה שנים בשומרון (י לו), ויואש מלך ביהודה בשנת שבע ליהוא (יב ב). נמצא שיהואחז מלך בשנת עשרים ואחת ליואש. בפס' א כתוב: "בשנת עשרים ושלש שנה ליואש בן אחזיהו מלך יהודה מלך יהואחז בן יהוא על ישראל בשמרון" (פס' א). כנראה מנו הכתובים ליהוא וליואש שנים קטועות. כמו שמונים למלכים: מאחד בניסן ראש השנה למלכים (מ' ר"ה א א). כלומר מי שנמלך אפילו יום אחד לפני א' בניסן, ב-א' בניסן מונים לו שנה שנייה למלכותו. 
<p>יהואחז עשה "הרע בעיני ה' וילך אחר חטאת ירבעם בן נבט אשר החטיא את ישראל, לא סר ממנה" (פס' ב).
<br / />ימי יהואחז הם תקופת השפל בתולדות מלכות שומרון. חזאל מלך ארם ובן הדד בנו השתלטו על מלכות ישראל כל ימי יהואחז (פס' כב). על ירידתה של ישראל ודלדולה בימי יהואחז מעיד הכתוב: "כי לא השאיר ליהואחז עם כי אם חמשים פרשים ועשרה רכב ועשרת אלפים רגלי, כי אבדם מלך ארם וישמם כעפר לדש" (פס' ז). מספרן הזעום של מרכבות המלחמה מדגיש את גודל האבדה של ישראל. "עשרה רכב" בניגוד לחיל הרכב של אחאב, שנמנה בשעתו עם הגדולים שבחילות הרכב באזור כולו, כפי שעולה מתעודה אשורית על מלחמת קרקר. חזאל שם את ישראל למרמס. דש (רמס) את עם המלחמה עד שהיו כעפר הנרמס ברגליים כמו שדשים את התבואה. יש הסוברים שהמצור הממושך על שומרון והרעב שהיה בעיר מחמת המצור המסופר בפרק ו' היה בימי יהואחז. אכזריותו של חזאל מלך ארם בימי יהואחז השאירה רשמים עמוקים בקרב העם, וכנראה הנביא עמוס שחי בתקופה מאוחרת מזכיר זאת (עמ' א ג יג). הנביא עמוס מתאר את מעשיהם האכזריים של הארמים ושל בני עמון בעבר הירדן המזרחי, שעינו בעינויים קשים את תושבי הגלעד, כדי להשמיד את היישוב הישראלי שבחבל ארץ זה, והוא מנבא לדמשק ולארם אחרית מרה. רמז למעשים הללו נשמע בדבריו של אלישע לחזאל במל"ב ח יב.
<br / />"ויחל יהואחז את פני ה'" (פס' ד).ככתוב במעשה העגל: "ויחל משה את פני ה' אלקיו" (שמ' לב יא). ובאיש האלוקים שבא להוכיח את ירבעם (מ"א יג ו). בכל הפעמים הללו "חלה" הכוונה לתפילה נרגשת רצופה תחנונים ובקשות לה'.
<br / />יהואחז הוא הראשון לכל מלכי ישראל שמפורשת בו תפילה לה'.
<br / />"וישמע אליו ה', כי ראה את לחץ ישראל, כי לחץ אתם מלך ארם" (פס' ד). הצירוף "לחץ ישראל" יחידאי במקרא.
<br / />אין ה' רוצה לראות בצערם של ישראל לפיכך הוא נענה לתפילתו של יהואחז, ונתן לישראל מושיע שהעניק להם לפרק זמן קצר שלווה וביטחון. יש המפרשים שהמושיע הכוונה לבנו יהואש, שנלחם והחזיר את הערים מיד בן הדד בן חזאל שלקח אותם מיהואחז אביו. 
</p> 
<p>אף על פי שזכו ישראל לתשועה "לא סרו מחטאת בית ירבעם אשר החטיא את ישראל, בה הלך, וגם האשרה עמדה בשמרון" (פס' ו). למרות שעקר יהוא את הבעל מישראל (י יח-כח) נשאר פסל האשרה עומד בשומרון. ב"י לא מיחו נגד מלכם, אלא גם היו שותפים למעשיו. בדרך זו של חטא הלכו כל מלכי ישראל, למעט הושע בן אלה האחרון שבהם. הושע בן אלה גם עשה הרע בעיני ה', רק לא כמלכי ישראל אשר היו לפניו (יז ב). 
</p> 
<p>הצלתו של יהואחז באה כנראה כשחידשו האשורים את מסעותיהם הצבאיים לסוריה, והתקיפו את ארם דמשק. ייתכן שלמאורעות אלה מכוונים דברי הכתוב בפסוק ה "ויתן ה' לישראל מושיע, ויצאו מתחת יד ארם, וישבו בני ישראל באהליהם כתמול שלשום"<br / />"וישכב יהואחז עם אבתיו, ויקברהו בשמרון, וימלך יואש בנו תחתיו" (פס' ט). 
</p> 
<p>יהואש (יואש) בן יהואחז מלך ישראל דור שלישי ליהוא, עלה למלוכה בשנת שלושים ושבע ליהואש מלך יהודה, ומלך שש עשרה שנה בשומרון. יואש עלה למלוכה בשעה שמלכות שומרון התחילה להתאושש מן השעבוד הארמי של ימי יהואחז אביו. בימיו החלה ההצלחה להאיר פנים לישראל. יואש המשיך בשחרור שומרון משלטונם של הארמים. 
</p> 
<p>מה היה המצב הדתי ביהודה בימי יואש?
<br / />"ויעש הרע בעיני ה' לא סר מכל חטאת ירבעם בן נבט אשר החטיא את ישראל בה הלך" (פס' יא). 
</p> 
<p>בפסוק יג כתוב: "וישכב יואש עם אבתיו, וירבעם ישב על כסאו, ויקבר יואש בשמרון עם מלכי ישראל". מקומם הנכון של פסוקים יב - יג הוא בפרק יד 
<br / />(טו-טז), כי הפסוקים הבאים מספרים על יואש. רש"י כותב: למה נכתבו כאן שני מקראות הללו? שהרי עוד לפנינו הוא מספר והולך בדברי יואש וחוזר וכותב "ויתר דברי יואש" (יד טו-טז). ותשובתו של רש"י: ואומר אני שלא נכתבו אלא להפסיק, שלא לסמוך מיתת אלישע למקרא של עבודת כוכבים. לומר: ויעש הרע וגו' ואלישע חלה וגו. 
</p> 
<p>בפסוקים הבאים נלמד על יחסו הנלבב של יואש לאלישע. אלישע חלה במחלה קשה שעתיד היה למות בה. יואש בא לבקרו, והוא היחיד בכל מלכי ישראל ויהודה שירד לביתו של נביא כדי לסעדו בחוליו. ביקור חולים גם נזכר בפרק ח פס' כט. אחזיהו בן יהורם מלך יהודה בא לבקר את יורם בן אחאב מלך ישראל, ששב משדה הקרב ברמות גלעד פצוע להחלים ביזרעאל.
<br / />למדנו על הכבוד הרב שחלקו מלכי ישראל לאלישע כבר בתחילת דרכו כנביא: "וירדו אליו מלך ישראל ויהושפט ומלך אדום" (ג יב).
<br / />לא מצוין היכן שכב אלישע חולה, יכול להיות בעיר מולדתו אבל מחולה (מ"א יט טז) הנמצאת בעמק הירדן, או בקרבת אחד מבתי המדרש של הנביאים שבעמק הירדן, היות ומקום קבורתו היה בעמק הירדן נראה ששם שהה בעת חוליו.
<br / />יואש היה מדוכא ועצוב מאוד בשעת ביקורו אצל אלישע. הוא ידע שאלישע הולך למות ועוזב את ישראל "ויבך על פניו". יואש בכה לפני אלישע. יחיד הוא יואש מכל מלכי ישראל, שבכה במעמדו של הנביא. גם הלשון "בכה על פניו" יחידאי במקרא. 
</p> 
<p>כיצד הביע המלך את רגשותיו?
<br / />בבכי ובאותה קינה שקונן אלישע על אליהו: "אבי אבי, רכב ישראל ופרשיו" (ב יב). גם אלישע היה מגן ומבטח לישראל כפי שהיה אליהו, בדומה לחיל הרכב והפרשים המגנים על הממלכה. סיועו הרוחני שקול כנגד רכב ופרשים. רלב"ג פירש: כי הוא (אלישע) גבורת ישראל וכוחם, בו ינצחו במלחמותיהם, בעצותיו שייתן להם בדבר ה'. הלשונות "רכב ופרשים" ערוכים נגד הרכב והפרשים שהשמיד מלך ארם (פס' ז). 
</p> 
<p>במה עודד הנביא את המלך?
<br / />אלישע ניבא ליואש שינצח את הארמים באפק שבעבר הירדן המזרחי, כמו שקרה בתקופת המלך אחאב (מ"א כ כט-ל). 
</p> 
<p>מה היה המעשה?
<br / />אלישע עשה מעשה סמלי ששימש אות למפנה לטובה שיחול על ישראל. אלישע ציווה על יואש להביא לו קשת וחיצים. "ויאמר למלך ישראל: הרכב ידך על הקשת, וירכב ידו, וישם אלישע ידיו על ידי המלך" (פס' טז). אלישע מברך בכך את ידו ומשפיע עליה מכוחו הרוחני להילחם באויבי עמו. אלישע ציווה על יואש לפתוח החלון "קדמה" בכיוון ארץ ארם, ששכנה מקדם (ממזרח) לארץ ישראל. ככתוב: "ארם מקדם" (יש' ט יא). "ויאמר אלישע:ירה, ויור". בשעה שיואש ירה את החץ בכיוון החלון שהיה פתוח לצד קדם, אמר אלישע: "חץ תשועה לה' וחץ תשועה בארם". חץ זה מסמל את התשועה, את הניצחון שה' ינחיל לך על ארם. "והכית את ארם באפק עד כלה" (פס' יז). כתב רד"ק: נאמר לאלישע בנבואה, כי באותו מקום שהייתה אז התשועה תהיה עוד התשועה לישראל במלחמת ארם. 
</p> 
<p>מדוע קצף אח"כ הנביא על המלך יואש?
<br / />הנביא ציווה על יואש: הך את החצים בכיוון הארץ, בלי לדרוך את הקשת, המעשה מסמל את המכה הגדולה שיכה את ארם ויפילם ארצה. הנביא סבור היה שהמלך יוסיף להכות בחצים עד שיאמר לו די, אך המלך הפסיק להכות אחרי שלש פעמים. "ויקצף עליו איש האלקים", על שהפסיק להכות בחצים ארצה בלא שנטל רשות מאת הנביא. אלישע אמר למלך: היית צריך להכות חמש או שש פעמים, ולכן היה זה אות רע בעיני הנביא. כי בחמישה שישה ניצחונות היה עולה בידיו להשמיד את ארם לגמרי, ואילו בשלוש פעמים לא יהיה זה ניצחון סופי ומכריע של ישראל על ארם כפי שקיווה הנביא. בפסוק כה נאמר שיואש הכה את הארמים שלוש פעמים והשיב לישראל את הערים שנפלו בידי מלך ארם בימי אביו. הכוונה לאזורי עבר הירדן המזרחי, שכבש חזאל או בן הדד בנו מידי יהואחז בתקופת השפל שעברה על ישראל. 
</p> 
<p>לאחר מעשה החצים אנו לומדים על מותו של אלישע. "וימת אלישע ויקברהו"- בלשון רבים - לרמוז שרבים מישראל השתתפו בקבורתו. כך נכתב ביהואחז המלך (פס' ט). וגם בשמואל "רבן של נביאים" (ש"א כה א). חז"ל כתבו שאלישע פרנס את ישראל למעלה משישים שנה יותר מכל נביא אחר. 
</p> 
<p>"וגדודי מואב יבאו בארץ בא השנה" (פס' כ). בתחילת השנה החקלאית באביב באו גדודי מואב לבוז את שדות ישראל. גדודי מואב באו דרך הירדן שהיא הדרך הקרובה ביותר ממואב לישראל. מלבי"ם מפרש: אחרי שעברה שנה מעת שנקבר אלישע. כלי היקר כתב: שבימי אלישע הוא היה רכב ישראל ופרשיו ולא היו באים גדודים, כי בזמן שהצדיק בעולם, הוא הודו והדרו ומגן וצדיק יסוד עולם, ולא זו בלבד, כי אפילו בעודו מת קודם קבורה, מגן הוא, ולזה נאמר: "וימת אלישע ויקברהו".
<br / />ניתן לומר שבסיפור על גדודי מואב יש משום סגירת מעגל בחייו של אלישע. כי תחילת נבואתו לישראל הייתה על מואב (ג יז ואילך). 
</p> 
<p>כשהקברנים היו עסוקים בקבורת אדם הם לא הספיקו לחפור לו קבר, מפני שנאלצו למהר ולברוח מפני גדוד המואבים. ייתכן שהוצרכו לפתוח פתח במערת קברים ולהשליך לתוכה את הגופה. גופת המת התגלגלה ונגעה בעצמות אלישע. האיש המת עמד על רגליו וקם לתחייה, וכך הפך אלישע גם לאחר מותו ל"איש אלקים קדוש" (ד ט).
<br / />"גדולים צדיקים במיתתן יותר מבחייהן" (חולין ז ע"ב), ופירש שם רש"י: "ויגע האיש בעצמות אלישע ויחי". ואילו בחייו כשרצה אלישע להחיות את בן השונמית, הוצרך לשים פיו על פיו, ועיניו על עיניו ולבקש רחמים. 
</p> 
<p>"וחזאל מלך ארם לחץ את ישראל כל ימי יהואחז" (פס' כב), כנבואת אליהו (מ"א יט יז) ואלישע (ח יב). 
</p> 
<p>אלישע
<br / />אלישע בן שפט היה נביא בישראל בימי יהורם בן אחאב, בימי יהוא, יהואחז ויואש מלכי ישראל. ובימי יהושפט, יהורם אחזיהו ויהואש מלכי יהודה. לפי חז"ל פרנס את ישראל יותר משישים שנה (סע"ר פ יט) יותר מכל נביא אחר. הכתובים ציינו לא רק את מקום מולדתו של אלישע, אלא גם את שם אביו. אלישע היה ממשפחת בעלי אחוזה באבל מחולה. כנראה שהיה אלישע ממשפחה עשירה: "הוא חרש שנים עשר צמדים לפניו והוא בשנים העשר" (מ"א יט יט). הוא היה יכול להרשות לעצמו לערוך סעודת פרידה למשפחתו ולאנשי עירו. אלישע הוא הנביא היחיד שהכתובים ציינו את הפרידה שלו מאביו ואמו. 
</p> 
<p>אלישע היה תלמידו המובהק של אליהו וממשיך פעולתו. יש הסוברים שגם הקרבה הגיאוגרפית היוותה גורם לקרבת הלבבות בין שני הנביאים, על סמך הדעה שאבל מחולה נמצאת בגלעד. לפי פסחים סח ע"א אלישע היה מעבר הירדן על סמך הפסוק: "ושפט בבשן" (דה"א ה יב), ושפט לדעת חז"ל הוא אביו של אלישע. בצורתו החיצונית היה אלישע שונה מאליהו שהיה "בעל שער" (מ"ב א ח) ואלישע היה קרח (מ"ב ב כג). 
</p> 
<p>אלישע נזכר לראשונה בקשר לחזון שראה אליהו בהר חורב (מ"א יט טו-יח).בחזון זה הועד אלישע לנביא במקום אליהו, אלישע הוא הנביא היחיד שמפורשת בו משיחה לעניין של נבואה: "ואת אלישע בן שפט מאבל מחולה תמשח לנביא תחתיך". השליחות שהוטלה על אליהו להמליך את חזאל על ארם ואת יהוא על ישראל התמלאה אחר כך בידיו של אלישע. 
</p> 
<p>אלישע הצטרף לאליהו כבר בימי נעוריו "ויקם וילך אחרי אליהו וישרתהו" (מ"א יט כא) "אלישע בן-שפט אשר, יצק מים על ידי אליהו" (מ"ב ג יא). אלישע לא עזב את אליהו, אף שאליהו ביקש זאת ממנו (מ"ב ב ב ד ו). דבקות מעין זאת מצאנו ביהושע נער משה ומשרתו (שמ' לג יא; במ' יא כח; יהו' א א) שלא מש מתוך אוהל רבו (שמ' לג יא), ולכן נאמר על יהושע: "ויהושע בן נון מלא רוח חכמה, כי סמך משה את ידיו עליו, וישמעו אליו בני ישראל" (דב' לד ט). 
</p> 
<p>אלישע ראה עצמו בכור תלמידיו של אליהו, ולכן כששאלו אליהו: "שאל מה אעשה לך בטרם אלקח מעמך?" ותשובת אלישע: "ויהי נא פי שנים ברוחך אלי" (מ"ב ב ט). פי שניים כירושת הבן הבכור (דב' כא יז). הבכור בין בניו הרוחניים של אליהו. הכוונה שיעלה במעלת קדושתו על שאר הנביאים, כדי שיוכל למלא את מקומו של אליהו. אחרים סבורים "פי שניים" האמור בנבואת זכריה (יג ח) שפירושה שני שלישים.
<br / />כאשר הסתלק אליהו מורהו הגדול קרע אלישע את בגדיו לשני קרעים, מרוב צער ולאות אבל. 
</p> 
<p>מסירת תפקידו הנבואי של אליהו לאלישע מתוארת בסיפור עליית אליהו השמיימה. האדרת סגרה מעגל בין פגישתו הראשונה של אליהו עם אלישע עם זו האחרונה. בפגישה הראשונה השליך אליהו את אדרתו על אלישע לסימן שילך אחריו. ע"י השלכתה עליו נעשה אלישע לתלמיד מובהק של אליהו, הקשור בו עד יום עלייתו של אליהו השמיימה (מ"א יט יט), וכשהרים אלישע את האדרת שנפלה מאליהו בעלייתו השמיימה וצרף לה תפילה נרגשת "איה ה' אלקי אליהו" עשה אלישע בעזרתה נפלאות כרבו (מ"ב ב יד). אלישע נהפך ליורשו הרוחני של אליהו וזכה לדרגה נבואית נעלה מאוד. בני הנביאים שראו את הנס שנעשה לאלישע הדומה ממש לנס שנעשה לאליהו, כאשר מי הירדן נחצו במכה שהכה אלישע את המים באדרת ועבר את הירדן בחרבה אמרו זה לזה: "נחה רוח אליהו על אלישע, ויבאו לקראתו וישתחוו לו ארצה" (מ"ב ב טו). קבלוהו כרבם במקום אליהו. 
</p> 
<p>אמנם בימיו כבר פחתה עבודת הבעל בישראל, אבל לא בטלה לגמרי, ולפיכך היה אלישע צריך להמשיך בפעולתו של אליהו. אלישע יירש מאליהו את קפדנותו וקנאתו לייחודו של ישראל. 
</p> 
<p>בניגוד לאליהו שהופיע כנביא מתבודד שנדד ממקום למקום ופעל ביחידות, אלישע הלך דרך קבע ממקום למקום בדומה לשמואל "רבן של נביאים" (ש"א ז טו-יז) ושהה זמן מה בכול מקום, לאחר מכן שב לביתו אשר בשומרון. מצאנו את אלישע שוהה בגלגל, בבית-אל, ביריחו, בהר הכרמל, בשונם, בדותן, וליד בית מדרשו החדש סמוך לירדן. מצאנו אותו גם במדבר אדום (מ"ב ג ח) ובדמשק. ברבים מן המקומות שהתהלך בהם נוסדו בתי מדרש לבני הנביאים, וכמה מהם אף נעשו צרים מלהכיל את המבקשים לשמוע תורה מפיו. מדברי האיש בשונם אנו למדים שהבתים שאלישע ביקר בהם במקומות השונים, שימשו בתי מדרש לבני הנביאים ואף לגברים ונשים שהיו מגיעים לשם מדי שבת בשבתו ומדי חודש בחדשו לשמוע תורה מפיו או מפי תלמידיו (מ"ב ד כב-כג). אלישע השרה מסמכותו גם על בני הנביאים (מ"ב ט א-יב). כאשר רצה שתנוח עליו רוח הנבואה פנה לנגינה בבקשת השראה (ג טו). אלישע ישב דרך קבע בבית משלו ששימש מעין בית התכנסות לגדולי ישראל. "והזקנים (גדולי ישראל) יושבים איתו" (מ"ב ו לב). אל ביתו הגיעו מלכי ישראל (מ"ב ו לג; ז יז; יג יד). בפרק ו פסוק לג כתוב: "והנה המלאך ירד אליו". "המלאך" הכוונה למלך כך עולה גם מן הכתוב בפרק ז פס' יז. 
</p> 
<p>ראשית מעשהו היה מניעת מוות ושכול מבני יריחו (מ"ב ב כא-כב), אלישע הביא ברכה למקום שיהושע קילל את בוניו (יהו' ו כו; מ"א טז לד) כנראה בגלל שארחו בקרבם חבורה גדולה של בני נביאים (מ"ב ב ה טו-טז), אבל בסמוך לאותו מעשה הביא שכול על הוריהם של נערים קטנים שהתקלסו בו (מ"ב ב כג-כד). 
</p> 
<p>בתפקיד עצמאי מופיע אלישע לראשונה בימי מסעם של יהורם מלך ישראל ויהושפט מלך יהודה נגד אחאב. בדעותיו היה אלישע נאמן לאליהו רבו. הוא היה תקיף ואמיץ כמותו ולא נשא פנים לשום אדם. אלישע כעס על יהורם בן אחאב, על שנגרר אחרי נביאי אביו ונביאי אמו, נביאי השקר ואחרי הבעל והאשרה (מ"ב ג יג). אלישע התבקש ע"י יהורם להודיע לו את "דבר ה'", בנוגע לסופה של המלחמה במואב, כשעמד בפני יהורם לא נמנע אלישע מלדבר אליו קשות, ובתחילה אף סירב להינבא לפי בקשתו, רק לאחר שהפציר בו יהורם ורמז לאלישע על הסכנה הנשקפת גם לשני בעלי בריתו מלך יהודה ומלך אדום (ג יא-יט), הסכים אלישע להינבא בזכותו של יהושפט מלך יהודה.
<br / />אלישע כעס על יהורם בן אחאב אבל אח"כ כבש את סערת ליבו. "כל הכועס...אם נביא נבואתו מסתלקת ממנו" (פסחים סו ע"ב), רק בערוב ימיו מסופר שאלישע כעס על יואש. הוא קצף על יואש שיכה את ארם רק שלוש פעמים ולא ישמידו (מ"ב יג יט). אך לא היה זה כעס בגלל עברה, אלא ביטוי לצער על אכזבה מהזדמנות שאבדה להכות באויבי ישראל. 
</p> 
<p>היחסים בין אלישע ובין יהורם מלך ישראל, כפי שהם מתוארים במלחמות בין ארם וישראל בימי יהורם היו יחסים תקינים. אלישע עמד לימין המלך והדריך אותו בעצותיו. מובלט רצונו של אלישע לעזור לעם ולמלכו בעת צרה.כפי שהזכרנו אלישע חלק כבוד ליהושפט מלך יהודה. היה מקורב למלך ישראל, והייתה לו אוזן קשבת אצלו. אנו לומדים זאת משאלתו את השונמית: "היש לדבר לך אל המלך או אל שר הצבא?" (מ"ב ד יג). כמה ממלכי ישראל היו מעריציו. אחד מהם ביקש מגיחזי שיספר לו: "את כל הגדלות אשר עשה אלישע" (מ"ב ח ד). מלך אחר קרא לו בכינוי חיבה "אבי" (מ"ב ו כא). יואש קורא לו בכינוי שכינה אלישע את אליהו: "אבי אבי, רכב ישראל ופרשיו" (מ"ב יג יד). 
</p> 
<p>אלישע קידש שם שמים כאשר סירב לקבל מנעמן השר הארמי שריפאו מצרעתו את "הברכה" שהביא לו, שיכול היה לכלכל בה את בני הנביאים הרעבים. אלישע העניש קשות את גיחזי שחמד את ממונו של נעמן (מ"ב ה כז). 
</p> 
<p>בקהלת ט יח כתוב: "טובה חכמה מכלי קרב". אלישע נהג בחכמה ובאצילות כאשר אסר על מלך ישראל להכות את החיילים הארמיים: "לא תכה, האשר שבית בחרבך ובקשתך אתה מכה? שים לחם ומים לפניהם, ויאכלו וישתו וילכו אל אדניהם" (מ"ב ו כב). זוהי תביעה מוסרית שהנביא תבע במצב מלחמה, מלך ישראל עשה כמצוותו. "ולא יספו עוד גדודי ארם לבוא בארץ ישראל"(ו כג). מתוך יראת כבוד למעשה שאין דומה לו בדרכי מלחמה, כאשר ראו את כוחו הגדול של נביא ישראל. 
</p> 
<p>אלישע היה הראשון לנביאי ישראל, שגם הגויים הודו בגדולתו: "כי יש נביא בישראל" (מ"ב ה ח), "אלישע הנביא אשר בישראל" (מ"ב ו יב). מלך ארם חולק לו כבוד מלכים (מ"ב ח ח-ט; ה ה). 
</p> 
<p>אלישע הוציא לפועל שתי מטלות שהוטלו על אליהו, ושבימיו של אליהו לא הגיעה שעתן, משיחת חזאל למלך על ארם ומשיחת יהוא למלך על ישראל.אלישע הוא הנביא הראשון שנשלח אל הגויים למשוח עליהם מלך בדמשק. 
</p> 
<p>גם אצל אלישע כמו אצל רבו אליהו אנו מוצאים את הרגש האנושי הרחום בהיענותו למצוקת הפרט ולסבל כלל ישראל. אלמנת אחד מבני הנביאים זועקת באוזניו על האסון העומד לפקוד אותה, כאשר בשל ענייה הנושה עומד לקחת ממנה את ילדיה לעבדים, והוא מושיע אותה ודואג לרווחתה. סיפור נס לידתו של בן השונמית, מותו והחייאתו של הילד הינם מופת לרגישותו לסבל היחיד. כאשר גיחזי ביקש להדוף את האישה השונמית, כאשר חבקה את רגליו של אלישע, אומר לו אלישע: "הרפה לה, כי נפשה מרה לה" (מ"ב ד כז). 
<br / />מתוך ייסורי נפש קשים פורץ אלישע בבכי כאשר הוא רואה בחזונו את התפקיד שחזאל מלך ארם עתיד למלא בתולדות ישראל וחייב לנבא עליו בעל כורחו. אלישע זוכה להכרת העם בטוב לבו ובתשוקתו הרבה לעזור לעניים ולנדכאים ולהקל מעליהם את סבלם. המלך עצמו בוכה כאשר אלישע חלה וקורא לו אבי אבי רכב ישראל ופרשיו כי הנביא נחלץ לסבל עמו ומבקש להושיע לו. בדמותו של אלישע כמו של אליהו נחשפים מסתורין במעלות אישיותו. "ויפקח ה' את עיני הנער, וירא והנה ההר מלא סוסים ורכב אש סביבת אלישע" (מ"ב ו יז). 
</p> 
<p>האישה הגדולה משונם אמרה על אלישע: "איש אלקים קדוש הוא" (מ"ב ד ט). אפשר לומר קדוש היה בחייו וקדוש אחרי מותו. אלישע עשה נפלאות גם לאחר מותו: "וילך ויגע האיש בעצמות אלישע ויחי ויקם על רגליו" (מ"ב יג כא). 
</p>  
</div><!--tokn-->
<h2 id='tguvot'>תגובות</h2>
<ul id='ultguvot'>
</ul><!--end-->
<script type='text/javascript'>tguva(); txtit()</script>
</div><!--pnim-->
</body>
</html>
