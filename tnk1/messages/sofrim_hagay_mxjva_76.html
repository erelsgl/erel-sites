<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns='http://www.w3.org/1999/xhtml' lang='he' dir='rtl'>
<head>
 <meta http-equiv='Content-Type' content='text/html; charset=windows-1255' />
 <meta http-equiv='Content-Script-Type' content='text/javascript' />
 <meta http-equiv='revisit-after' content='15 days' />
 <link rel='stylesheet' href='../../_script/klli.css' />
 <link rel='stylesheet' href='../_themes/klli.css' />
 <title>מאמר חדש על: שמות-הדורות נגאלים בזכות נשים צדקניות שבדור </title>
 <meta name='author' content='רפאל ב"ר אשר חגבי' />
 <meta name='receiver' content='HAGAY_R @ TAHAL.CO.IL' />
 <meta name='jmQovc' content='tnk1/messages/sofrim_hagay_mxjva_76.html' />
 <meta name='tvnit' content='' />
</head>
<body lang='he' class='newarticle'><div class='pnim'>
<!--NiwutElyon0-->
<div class='NiwutElyon'>
<div class='NiwutElyon'><a class='link_to_homepage' href='../index.html'>ראשי</a>&gt;<a href='../sofrim/hagay/mxjva.html'>מצמרת הארז - שות הגות ומחשבה ביהדות</a>&gt;</div>
</div>
<!--NiwutElyon1-->
<h1 id='h1'>מאמר חדש על: שמות-הדורות נגאלים בזכות נשים צדקניות שבדור </h1>
<div id='idfields'>
<p>מאת: רפאל ב"ר אשר חגבי</p>
<p>אל: HAGAY_R @ TAHAL.CO.IL</p>
</div>
<script type='text/javascript' src='../../_script/vars.js'></script>
<script type='text/javascript'>kotrt()</script>
<div id='tokn'>
<p>בס"ד כ"א טבת התשס"ו<br />שמות-הדורות נגאלים בזכות נשים צדקניות שבדור </p><p>מבוא:</p><p>ספר שמות הוא הספר השני מתוך חמשת חומשי התורה, שם הספר נקרא על שם הפרשה הראשונה, הנפתחת במילים: "ואלה שמות בני ישראל" (שמות, א', א'). ספר שמות מתאר את גלותם הראשונה של ישראל במצרים ואת גאולתם מתוכה אשר היא בבחינת יציאה "מאפילה לאורה" (מד"ר, בראשית, פרשה ג, ה), לפיכך נקרא ספר שמות בפי חז"ל "ספר הגאולה" (הרמב"ן, שמות, מ', ל"ד). בספר שמות התורה מלמדת גם על השפעתן של נשות ישראל במישרין ובעקיפין על התהוותם ואופים של בני ישראל, אשר הפכו להיות לעם במהלך שיעבוד מצרים בעיקר בזכות הנשים הצדקניות שהיו באותו הדור. בפרשת שמות מלמדת התורה על מצבו של עם ישראל לאחר מותם של יוסף (בשנת ב"א, ש"ט) ולוי (בשנת ב"א, של"א), ובהמשכה מלמדת הפרשה על הולדתו של משה רע"ה מושיעם של ישראל (בשנת ב"א, שס"ח) וקורותיו עד לשנת גאולת עם ישראל משיעבוד מצרים (בשנת ב"א, תמ"ח). בתוך כך מלמדת התורה על שיעבודם הקשה של ישראל בידי המצרים (משנת ב"א, של"א עד ב"א תמ"ח-קי"ז שנה), כשמטרת המצרים היתה לנצל את כוח עבודתם של כלל ישראל ולכחיד את זהותם. האמפריה המצרית שללה את חרותם של הגברים מישראל והשפילה את כבודם לעיני נשותיהם, תוך כדי שימוש בעינויים פיזיים ונפשיים. בהמשך גזרו המצרים על השמדת דור ההמשך של עם ישראל, עד כדי כך שגזרות פרעה אשר נמשכו לאורך קי"ז שנים, גרמו לישראל לאובדן כל תקוה לשינוי ולייאוש מוחלט. וכן מצאנו שאפילו מנהיגי ישראל הנאמנים כרעו תחת הנטל ואבדו את טעם החיים, כמובא בגמ': "עמרם גדול הדור היה, כיון (שראה שאמר) פרעה הרשע: 'כל הבן הילוד היאורה תשליכוהו', אמר: לשוא אנו עמלין, עמד וגירש את אשתו. עמדו כולן וגירשו את נשותיהן" (סוטה, יב.). כלומר, הגברים בישראל חשו ייאוש וחוסר תקוה הן מן הנפילה ממעמדם הרם שהיה בתקופת יוסף, והן מקושי השיעבוד הגופני, אך למרות מצבם זה הרעיפו נשות ישראל על בעליהם העבדים המיואשים אהבה שאינה תלויה בדבר, ובתעצומות נפש כיבדו ועודדו הנשים את הגברים ע"מ להצילם מן היאוש וחוסר התקוה. נשות ישראל פעלו במרץ כנגד כוונותיהם של המצרים והעמידו בראש סולם העדיפות את חיזוקו והגדלתו של התא המשפחתי, למרות כל הקשיים, שנאמר: "וכאשר יענו אתו כן ירבה וכן יפרץ" (שמות, א', י"ב), דהיינו, נשות ישראל לא נכנעו אלא גרמו לצמיחת האומה על אף העינויים, לפיכך "דרש רב עוירא בשכר נשים צדקניות שהיו באותו הדור נגאלו ישראל ממצרים" (סוטה י"א:). פעולתן של נשות ישראל במצרים שימשה כדוגמא ומופת לכלל נשות ישראל בכל הדורות, וכן "אמר ר' אחא...ואין הדורות נגאלים אלא בזכות נשים צדקניות שבדור, שנאמר: 'זכר חסדו ואמונתו לבית ישראל' (תהילים, צ"ה, ט'), לבני ישראל לא נאמר, אלא לבית ישראל" (מדרש זוטא, רות פרשה ד). התורה מיעטה לספר בשבחן נשות ישראל כדי לשמר את "הנשק הסודי" של עם ישראל, בבחינת "אין הברכה מצויה אלא בדבר הסמוי מן העין" (תענית ח:), למרות זאת בפתיחת ספר שמות התורה מספרת על מעשיהן של יוכבד, מרים, בת פרעה וציפורה, ע"מ ללמדנו "מפרט וכלל" (סיפרא, פר' ויקרא, פתיתא) את תפקידן המכריע של הנשים הצדקניות בגאולת ישראל ממצרים, ועל השפעתן של נשות ישראל על גאולתם של כלל עם ישראל בעבר ובעתיד, כפי שמבואר להלן בהרחבה: <br />א.	בשכר האמהות - הוציא ה' את ישראל ממצרים ובזכות רחל עתידין הם להגאל בעתיד.<br />ב.	שרח בת אשר - גרמה לגאולה בכך שגילתה למשה רע"ה היכן קבור ארונו של יוסף.<br />ג.	חושים בן דן  - למרות חרשותו גאל את ישראל וזכה לריבוי בנים.<br />ד.	יוכבד ומרים - בשכר יראתן מה' זכו יוכבד ומרים לקבלת בתי כהונה לויה ומלכות.<br />ה.	בת פרעה - בזכות רחמנותה של בתיה זכה מושיעם של ישראל לחיות ולגדול בבית פרעה.<br />ו.	ציפורה בת יתרו - בזכות תושיתה זכה מושיעם של ישראל לחיות ולציל את כלל ישראל.<br />ז.	בשכר נשות ישראל הצדקניות - נגאלו ישראל ממצרים כי שכר המסייע גדול משכר העושה.<br />ח.	שירת הנשים "סוס ורוכבו" - הסוסים נענשו על שסייעו למצרים לרדוף אחרי ישראל.<br />ט.	החופש הרוחני של הנשים – אותו הדור היו הנשים גודרות את מה שהאנשים היו פורצים.<br />י.	גאולת הדורות – ישראל נגאלים בזכות נשים צדקניות שבכל דור ודור.   <br />בשכר האמהות:<br />השפעתן של נשות ישראל על גאולם של כלל ישראל החלה בהתנהגותן העל טבעית של אמהות האומה, כמובא במדרש: "לא גלגל הקב"ה והוציא ישראל ממצרים, אלא בשכר שרה רבקה רחל ולאה. בשכר שתפשה שרה בהגר והעלתה למטתו של אברהם, בשכר שאמרו לרבקה 'התלכי עם האיש הזה ותאמר אלך', בשכר שתפשה רחל בלהה והעלתה למטתו של יעקב, בשכר שתפשה לאה זלפה והעלתה למטתו של יעקב, לכך נאמר: 'מושיב יחידים ביתה" (ילקוט שמעוני, תהלים, ס"ח סימן תשצה). וכן מצאנו שאף בגלות העתיד יגאלו ישראל בזכות רחל, שנאמר: "ואני בבאי מפדן, מתה עלי רחל...ואקברה שם בדרך אפרת" (בראשית, מ"ח, ז'), ופירש הרש"י: "ולא הולכתיה אפילו לבית לחם להכניסה לארץ, וידעתי שיש בלבך עלי, אבל דע לך! שע"פ הדבור קברתיה שם, שתהא לעזרה לבניה כשיגלה אותם נבוזראדן והיו עוברים דרך שם, יצאת רחל על קברה ובוכה ומבקשת עליהם רחמים, שנאמר: 'קול ברמה נשמע' וגו', הקב"ה משיבה: 'יש שכר לפעולתך נאום ה' ושבו בנים לגבולם". כלומר, הקב"ה יקבל את רק את תפילתה העתידית של רחל, משום שרק רחל יכולה לבקש מהקב"ה שיסלח לישראל על עוון עבודה זרה אשר בגללו נענשו ישראל לגלות מארצם, כי רחל אומרת לקב"ה: אם בשביל עבודה זרה שנקראת צרה (יומא, ט:) הענשת את ישראל לגלות מארצם, הרי אני שאהבתי את יעקב אישי ועבד בי שבע שנים, ולבסוף נתן אבי לו את אחותי לאשה, ומסרתי לאחותי את הסימנים כדי שתנשא ליעקב ותלד לו ששה שבטים. ולא זו בלבד, אלא שאף את בלהה אמתי נתתי ליעקב לאשה ע"מ שתלד לו שני שבטים. לפיכך קל וחומר הוא: ומה אני בשר ודם הכנסתי שתי צרות לביתי בניגוד לכל הגיון, וקיבלתי עלי את כל הצער, הכאב, והייסורים, בכדי קיים את גזרת ההשגחה העליונה, על כן הקב"ה שהוא מלך רחום וחנון על אחת כמה וכמה שצריך הוא לרחם על ישראל בניו אשר הכניסו את צרתו לביתו, לפי שהעוון והגלות גם הם גזרת שמים. על כך הקב"ה משיבה: "יש שכר לפעולתך ושבו בנים מארץ אויב". מטעם זה קבר יעקב את רחל בדרך אפרת בכדי שתסנגר על כלל ישראל, וכן תרגם יונתן בן עוזיאל "קול ברמה נשמע קול נהי, רחל מבכה על בניה", על כנסת ישראל שנקראת רחל.<br /> שרח בת אשר: <br />בתחילת ספר שמות שבה התורה לכתוב: "ויהי כל נפש יצאי ירך יעקב שבעים נפש" (שמות, א', ה'), למרות שהדבר נכתב ופורט בעת ירידת יעקב למצרים, שנאמר: "כל הנפש לבית יעקב הבאה מצרימה שבעים" (בראשית, מ"ו, כ"ז), ע"מ ללמדנו ששבעים נפש אלה שימשו כסמל ודוגמא לכלל עם ישראל שנוצר במצרים כולל הנשים שנכללו במנין השבעים. וכן מצאנו ששרח בת אשר היתה הנכדה היחידה של יעקב שנכתבה בתורה ברשימת היורדים עם יעקב למצרים, שנאמר: "ושרח אחתם" (בראשית, מ"ו, יז), ולמרות זאת נקראה שרח בלשון רבים, שנאמר: "בנתיו ובנות בניו" (בראשית, מ"ו, ז'). שרח בת אשר זכתה לציון שמה בתורה ולאריכות ימים כשכר על מעשיה בעוה"ז, וכן מצאנו ששרח היא אשר בישרה ליעקב שיוסף חי, מבלי לגרום ליעקב סבא נזק בריאותי, וכן תירגם יונתן: "ושום ברת אשר סרח דאדברת בשיתין ריבון מלאכין ואיתעלת לגנתא דעדן בחייהא מן בגלל דבשרת ית יעקב דעד כדון יוסף קיים" (תיב"ע, במדבר, כ"ו, מ"ו). לפיכך בזכות אריכות ימיה הופקדה שרח בת אשר על סוד זיהוי הגואל האמיתי, ובכך מנעה מישראל ציפיות שוא ומשיחי שקר לאורך כל זמן השעבוד, וכן מובא במדרש (מד"ר, שמות, פרשה ה'): "ויאמן העם' (שמות ד', ל"א)... ובמה האמינו? על סימן הפקידה שאמר להם, שכך היה מסורת בידם מיעקב, שיעקב מסר את הסוד ליוסף ויוסף לאחיו, ואשר בן יעקב מסר את הסוד לסרח בתו ועדיין היתה היא קיימת, וכך אמר לה: כל גואל שיבא ויאמר לבני 'פקד פקדתי אתכם' הוא גואל של אמת. וכיון שבא משה ואמר: 'פקד פקדתי אתכם' (שמות, ג', ט"ז), מיד 'ויאמן העם'. ובמה האמינו? כי שמעו הפקידה, הדא הוא דכתיב: 'וישמעו כי פקד ה' את בני ישראל" (שמות ד', ל"א).<br />גם ביום היציאה ממצרים לאחר השיעבוד, כשמשה רע"ה הלך לחפש את ארונו של יוסף, בכדי לקיים את השבועה שהשביע יוסף את בני ישראל: "פקד יפקד אלהים אתכם והעלתם את עצמתי מזה אתכם" (שמות, י"ג, י"ט). היתה זו שרח בת אשר שגילתה למשה רע"ה היכן יוסף קבור, כמובא במדרש: "מנין יודע משה היכן יוסף קבור? אמרו: סרח בת אשר נשתיירה מאותו הדור, היא הודיעה את משה היכן יוסף קבור. (אמרה לו:) עמדו מצרים ועשו לו ארון של מתכת ושקעוהו בנילוס" (תנחומא, בשלח, סימן ב'). וכן מובא בסדר עולם רבה (פרק ט'): "שרח בת אשר היתה מבאי מצרים מיוצאיה, מבאי מצרים דכתיב: 'ושרח אחתם' (בראשית, מ"ו, י"ז), ומבאי הארץ שנאמר: 'ושם בת אשר שרח" (במדבר, כ"ו, מ"ו). כלומר, ע"פ מדרש זה, שרח בת אשר חיה למעלה ממאתיים וחמשים שנים. ומובא במדרש: "שמעון איש קטרון אומר: בזכות עצמות של יוסף אני קורע להם את הים, שנאמר: 'ויעזוב בגדו אצלה' וגו', וכתיב: 'הים ראה וינס" (מכילתא,בשלח, מסכת דויהי פרשה ג). נמצאנו למדים מכאן שבזכות שרח בת אשר שגילתה היכן מונח ארונו של יוסף, נקרע ים סוף לפני בני ישראל. <br />שרח בת אשר נגלתה שוב בסוף ימי דוד לאחר דיכוי מרד אבשלום, בעת מרד שבע בן בכרי כשיואב רדף אחרי שבע בן בכרי, ושבע בן בכרי התבצר בעיר הצפונית "אבלה בית המעכה". יואב ניסה לפרוץ את חומת העיר ואז נגלתה ליואב "אשה חכמה" (שמואל ב', כ', ט"ז), ומובא במדרש כי היתה זו "שרח בת אשר" שבחכמתה הצילה את בני עירה. בהמשך מכונה שרח: "שלמי אמוני ישראל" (שמואל ב', כ', י"ט), ועל כך אומר המדרש: "אנכי שלומי אמוני ישראל', אני הוא שהשלמתי מניינן של ישראל במצרים, אני הוא שהשלמתי נאמן לנאמן, יוסף למשה" (מד"ר, בראשית, פרשה צד). כלומר, ע"פ מדרש זה זכתה שרח בת אשר לאריכות ימים מופלגת, דהיינו, למעלה משש מאות ושמונים שנה, וזאת בשכר צדיקותה ותרומתה לגאולת ישראל ממצרים. לכן "דרש רב עוירא: בשכר נשים צדקניות שהיו באותו הדור נגאלו ישראל ממצרים" (סוטה י"א:), דהיינו, משכרה של שרח בת אשר, ניתן להבין עד כמה גדול היה שכרן של הנשים הצדקניות של אותו דור.<br />חושים בן דן:<br />חושים בן דן נמנה בתוך מנין שבעים הנפש "הבאה מצרימה" (בראשית מ"ו, כ"ז) עם יעקב, שנאמר: "ובני דן חשים" (בראשית, מ"ו, כ"ג). כלומר, למרות שחושים היה חרש "שאין בו דעת" (יומא, מג.) כביכול, אולם משום שחושים עשה מעשה אמיץ, וחש"ו "יש להם מעשה ואין להם מחשבה" (מכשירין, פ"ו, משנה א'), כענין שנאמר: "נשים דעתן קלה" (שבת, לג:), לכן זכה חושים להמנות במנין השבעים. מעשהו של חושים מובא במדרש (תרגום חופשי מילק"ש, בראשית, נ', קסב): כשבאו השבטים לקבור את יעקב במערת המכפלה עמד עשו ועכב בעדם, אמר להם: זה החלק שלי בירושת יצחק אבי משום שאני בכור. אמרו לו: הרי יעקב קנה ממך את חלקך במערת המכפלה בכסף מלא!, אמר להם: תראו לי שטר מכירה, אמרו לו: שטר המכירה נמצא במצרים, ילך נפתלי המהיר להביאו, שנאמר: "נפתלי אילה שלוחה". חושים בן דן שהיה חרש שאל: מי זה האיש הזה שמעכב את קבורת סבא יעקב?! אמרו לו: הקבורה מתעכבת כי מחכים שנפתלי יביא את שטר המכירה ממצרים, בכדי להראות לעשו את בעלותו של יעקב על מערת המכפלה ובכך ניתן יהיה לקבור את יעקב שם. אמר להם: "עד דאתי איגרתא מארעא דמצרים יהא אבי אבא מוטל בבזיון"!? מיד נטל חרב והתיז את ראשו של עשו, ונפלו שתי עיני עשו על מיטתו של יעקב אבינו, פתח יעקב את עיניו וראה את עיני אחיו עשו מוטלות וחייך, כפי שנאמר: "ישמח צדיק כי חזה נקם פעמיו ירחץ בדם הרשע". לפיכך בזכות מעשיו זכה חושים להקרא בלשון רבים ע"ש העתיד, שנאמר: "ובני דן חשים" (בראשית, מ"ו, כ"ג), וכן מצאנו שלמרות שהיה לדן בן אחד חרש, זכה שבט דן לריבוי בנים כדרך שזכו ישראל במצרים, שנאמר: "כאשר יענו אותו בן ירבה וכן יפרוץ" (שמות, א', י"ב). נמצאנו למדים מחושים בן דן כי מוגבלותו של האדם אינה עילה המונעת ממנו את הזכות לסייע ולבצר את חוסנם של כלל עם ישראל, ואין הקב"ה "מקפח שכר כל בריה" (פסחים, קיח.), וכן מצאנו שנאמר לגבי הנשים: "בזכות נשים צדקניות יצאו ישראל ממצרים". <br />יוכבד ומרים:<br />יוכבד בת לוי שנולדה "בין החומות" (סוטה, יב.) השלימה את מנין שבעים נפש "יצאי ירך יעקב" (שמות, א', ה') הבאים מצרימה. שמה של יוכבד אינו מוזכר ברשימת היורדים עם יעקב למצרים אך למרות זאת נכללה יוכבד במנין השבעים, משום שלידתה של יוכבד אמו של משה רע"ה הגואל הראשון של עם ישראל, היתה שורש גאולתן של ישראל ממצרים. התורה מספרת כי בטרם הולדת משה פעלה יוכבד כנגד גזרות פרעה, ואף הקריבה את עצמה הן למען המשך קיומו של כלל עם ישראל והן למען משפחתה. ממעשיה של יוכבד למדה מרים (פועה, נולדה פ"ו שנים לפני יציאת מצרים)  בתה אשר הכפילה את מאמצי אמה, שנאמר: "ותיראן המילדת את האלהים ולא עשו כאשר דבר אליהן מלך מצרים ותחיין את הילדים" (שמות, א', י"ז), דהיינו, לא זו בלבד שיוכבד ומרים לא המיתו את ילדי ישראל אלא אף היו "מספקות להם מים ומזון" (רש"י, שמות, א, י"ז), וזאת מתוך תחושת שליחות לאומית ומצפונית, כנאמר בגמ': "כל המקיים נפש אחת מישראל כאילו קיים עולם מלא" (ב"ב, יא.), לפיכך שכרם בגין "ותחין את הילדים" היה הצלתן מיד פרעה והתגשמות רצונן בהתעצמות עם ישראל אשר בזכותו העולם קיים. <br />וכן מצאנו שעזותן של יוכבד ומרים באומרן לפרעה לאחר שהפרו את מצותו: "כי חיות הנה', בקיאות כמילדות...שאינן צריכות מילדות" (רש"י-שמות, א', י"ט), נבעה מתוך בטחונם שה' יצילם מיד פרעה, משום שבעבור תירוצן השיקרי הזה היתה לפרעה מלך מצרים הזכות לפגוע בהן. משל למה הדבר דומה: לבית חולים ליולדות ותיק ומנוסה שבו שלט ענק המבשר כי בבי"ח זה "מילדות בעלות נסיון רב בכל סוגי הלידות", יום אחד הביא המלך את אשתו כשהיא כורעת ללדת לבית החולים, פנה המלך למנהלות וציוה עליהן לילד את אשתו. למחרת בא המלך לבקר את אשתו ואת הילוד, וראה את אשתו מתבוססת בדמה ועוברה מת לידה. זעם המלך על מנהלות בית החולים למילדות ואמר להן: מדוע לא ילדתן את אשתי כאשר ציויתי אתכן? אמרו לו מנהלות בית החולים כי הן אינן מילדות בפועל, ובבית חולים זה אף פעם לא באו נשים ללדת ילדים. שאלן המלך: א"כ לשם מה הקמתם בית חולים ליולדות, ואף תליתן שלט ענק המבשר על פעילותו של בית החולים ליולדות? ומדוע לא אמרתן לי כשציויתי אתכן לילד את אשתי כי אינכם מילדות?! ענו לו המילדות: אמנם פתחנו בי"ח ליולדות לפני שנים רבות אך מאז ועד היום אף אשה לא נכנסה ללדת כאן, כי כל הנשים שבמקום יולדות לבדן וחשבנו שאתה יודע שגם אשתך תלד לבדה. כך גם יוכבד ומרים לא יראו מפרעה מלך מצרים ואף שיקרו לו ולעגו לגזרתו בפומבי, מתוך יראתן מה' יתברך. לפיכך מרים ויוכבד קבלו גם שכר מנהיגותי בזכות שהקרינו לכלל נשות ישראל מיראת השמים שלהן. וכן מצאנו שיוכבד זכתה ללדת את מושיען של ישראל כשהיא בת ק"ל שנה, שנאמר: "ויהי כי יראו המילדות את האלהים ויעש להם בתים', רב ושמואל, חד אמר: בתי כהונה ולויה, וחד אמר: בתי מלכות" (סוטה, יא:), דהיינו, בשכר יראתן מה' זכו יוכבד ומרים לקבלת בתי כהונה לויה ומלכות, משום שגזרת פרעה להרוג רק את הבנים נועדה להרבות את בנות ישראל ולהזנותן, וע"י כך לקעקע את הבית היהודי ואת עתידו. לפיכך גמל להם ה' במידה כנגד מידה ע"י כך שזיכה אותם לבתי כהונה, לויה ומלכות מזרע כשר ורחום. <br />בהמשך מתארת הגמ' במפורט את הויכוח שהיה בתוך ביתה של יוכבד, ואת השפעתו על כלל עם ישראל: "תנא: עמרם גדול הדור היה, כיון (שראה שאמר) פרעה הרשע 'כל הבן הילוד היאורה תשליכוהו', אמר: לשוא אנו עמלין, עמד וגירש את אשתו. עמדו כולן וגירשו את נשותיהן. אמרה לו בתו (מרים כשהיתה בת חמש שנים): אבא, קשה גזירתך יותר משל פרעה, שפרעה לא גזר אלא על הזכרים ואתה גזרת על הזכרים ועל הנקבות, פרעה לא גזר אלא בעוה"ז ואתה בעוה"ז ולעוה"ב, פרעה הרשע ספק מתקיימת גזירתו ספק אינה מתקיימת, אתה צדיק בודאי שגזירתך מתקיימת, שנאמר: 'ותגזר אומר ויקם לך'. עמד והחזיר את אשתו. עמדו כולן והחזירו את נשותיהן. 'ויקח'? ויחזור מיבעי ליה!? א"ר יהודה בר זבינא: שעשה לו מעשה ליקוחין: הושיבה באפריון ואהרן (בן ג' שנים) ומרים (בת ו' שנים) מרקדין לפניה, ומלאכי השרת אמרו: 'אם הבנים שמחה'. 'את בת לוי', אפשר בת מאה ושלשים שנה הויא, וקרי לה בת? דא"ר חמא בר' חנינא: זו יוכבד שהורתה בדרך ולידתה בין החומות, שנאמר: 'אשר ילדה אותה ללוי במצרים', לידתה במצרים ואין הורתה במצרים. א"ר יהודה: שנולדו בה סימני נערות. 'ותהר האשה ותלד בן', והא הות מיעברא ביה תלתא ירחי מעיקרא? א"ר יהודה בר זבינא: מקיש לידתה להורתה, מה הורתה שלא בצער אף לידתה שלא בצער, מכאן לנשים צדקניות שלא היו בפיתקה (בגזר דין-רש"י) של חוה" (סוטה, יב.). נמצאנו למדים מכאן כי כבר בגיל חמש היתה מרים במעלה אמונית גדולה מעמרם אביה "שהלך בעצת בתו" (סוטה, יב.), ואף ממשה ואהרן אשר חששו לגורל בני משה, כמובא ברש"י: "כשאמר לו הקב"ה במדין 'לך שוב מצרימה' 'ויקח משה את אשתו ואת בניו' וגו', 'ויצא אהרן לקראתו ויפגשהו בהר האלהים'. אמר לו: מי הם הללו? אמר לו: זו היא אשתי שנשאתי במדין ואלו בני, אמר לו: להיכן אתה מוליכן? אמר לו למצרים, אמר לו: על הראשונים אנו מצטערים ואתה בא להוסיף עליהם? אמר לה: לכי אל בית אביך נטלה שני בניה והלכה לה" (רש"י-שמות, י"ח, ב'). לעומת זאת יוכבד ומרים נתנו דוגמא אישית ופעלו במרץ ובעזות כנגד חוקי האמפריה המצרית תוך כדי לקיחת סיכון אישי, ובכך גרמו להגברת הילודה בקרב עם ישראל ולתקומת מושיעם של ישראל, מתוך ידיעתם כי לנעשה בביתם הפרטי של מנהיגי הדור ישנה השפעה על התנהגותם של כלל ישראל, כמובא בגמ': "עמד (עמרם) וגירש את אשתו, עמדו כולן וגירשו את נשותיהן.... עמד והחזיר את אשתו, עמדו כולן והחזירו את נשותיהן" (סוטה, יב.).  <br />בת פרעה:<br />בתוך הסיפור הכללי על שיעבודם של כלל ישראל ע"י פרעה מלך מצרים, מפנה התורה לסיפור פרטי שאירע בבית פרעה, שנאמר: "ותרד בת פרעה לרחץ על היאר ונערתיה הלכת על יד היאר ותרא את התבה בתוך הסוף ותשלח את אמתה ותקחה. ותפתח ותראהו את הילד והנה נער בכה ותחמל עליו ותאמר מילדי העברים זה. ותאמר אחתו אל בת פרעה האלך וקראתי לך אשה מינקת מן העברית ותינק לך את הילד. ותאמר לה בת פרעה לכי ותלך העלמה ותקרא את אם הילד. ותאמר לה בת פרעה היליכי את הילד הזה והינקהו לי ואני אתן את שכרך ותקח האשה הילד ותניקהו. ויגדל הילד ותבאהו לבת פרעה ויהי לה לבן ותקרא שמו משה ותאמר כי מן המים משיתהו" (שמות, ב', ה'-י'). כלומר, מפחד גזרת פרעה להרוג את ילדי ישראל, לקחה יוכבד את משה כשהיה בן שלשה חדשים ושמה אותו בתיבה על שפת היאור, בהשגחת מרים הנביאה כשהיתה בגיל ו' שנים. באותה שעה ירדה בת פרעה לרחוץ על היאור והבחינה בתיבת משה, ולמרות גזרת אביה להרוג את תינוקות ישראל, חמלה בת פרעה על משה, ובזכות מעשיה זכה מושיעם של ישראל לחיות ולגדול בבית פרעה במשך עשרים שנה. רחמנותה של בת פרעה גרמה בעקיפין לגאולתם של ישראל ולמפלת שלטון העריצות של מצרים, לפיכך זכתה בת פרעה לקרוא את שמו של מושיען של ישראל, ואף להכנס לגן עדן בחייה (ילק"ש, בראשית, ה' סימן מב), וגם להנשא לכלב בן יפונה ואף להיקרא יהודיה, כמובא בגמ': "ואשתו היהודיה ילדה את ירד אבי גדר ואת חבר אבי שוכו ואת יקותיאל אבי זנוח ואלה בני בתיה בת פרעה אשר לקח מרד' (דבה"י-א, ח'), אמאי קרי לה יהודיה? על שום שכפרה בע"ז, דכתיב: 'ותרד בת פרעה לרחוץ על היאור', ואמר רבי יוחנן: שירדה לרחוץ מגילולי בית אביה. 'ילדה' והא רבויי רביתיה (והרי היא רק גידלה את משה)? לומר לך: שכל המגדל יתום ויתומה בתוך ביתו מעלה עליו הכתוב כאילו ילדו, 'ירד' זה משה...'ואלה בני בתיה אשר לקח מרד', וכי מרד שמו? והלא כלב שמו! אמר הקב"ה: יבא כלב שמרד בעצת מרגלים, וישא את בת פרעה שמרדה בגלולי בית אביה" (מגילה, יג.). נמצאנו למדים כי בזכות מידת הרחמים של בת פרעה זכו כלל ישראל למושיע, וכן "אמרי דבי רבי שילא: מפני שהנשים רחמניות הן" (מגילה, יד:). לפיכך אמרו חז"ל: "אין הדורות נגאלים אלא בזכות נשים צדקניות שבדור", משום שהקב"ה מודד לישראל במידת הרחמים שלו, כנגד מידת הרחמים של הנשים הצדקניות. וכן מצאנו שמשה רע"ה נבחר להנהיג את ישראל בזכות מידת הצדק והרחמים שהיו טבועות בו, כפי שהדבר בא לידי ביטוי גם בהריגת המצרי אשר היכה עבד יהודי (שמות,  ב', י"א-י"ב), ואף בתוכחתו ליהודי שהיכה את רעהו (שמות,  ב', י"ג-י"ד), וגם בהושעת בנות יתרו מן הרועים שגירשום (שמות,  ב', י"ז), ואף ברעותו את הצאן "אחר המדבר' להתרחק מן הגזל שלא ירעו בשדות אחרים" (רש"י-שמות,  ב', י"ז).<br />ציפורה בת יתרו :<br />בתוך הסיפור הכללי על שיעבודם של כלל ישראל ע"י פרעה מלך מצרים, מפנה התורה לעוד סיפור פרטי שאירע למשה שהיה בגיל פ' בדרכו ממדין למצרים ע"מ לגאול את ישראל, שנאמר: "ויהי בדרך במלון ויפגשהו ה' ויבקש המיתו. ותקח צפרה צר ותכרת את ערלת בנה ותגע לרגליו ותאמר כי חתן דמים אתה לי. וירף ממנו אז אמרה חתן דמים למולת" (שמות, ד', כ"ד- כ"ו). ומובא בגמ': "תניא ר' יהושע בן קרחה אומר: גדולה מילה שכל זכיות שעשה משה רבינו לא עמדו לו כשנתרשל מן המילה, שנאמר: 'ויפגשהו ה' ויבקש המיתו'. אמר רבי: ח"ו שמשה רבינו נתרשל מן המילה, אלא כך אמר: אמול ואצא סכנה היא, שנאמר: 'ויהי ביום השלישי בהיותם כואבים' וגו', אמול ואשהא שלשה ימים הקב"ה אמר לי: 'לך שוב מצרים', אלא מפני מה נענש משה? מפני שנתעסק במלון תחלה, שנאמר: 'ויהי בדרך במלון'. רשב"ג אומר: לא למשה רבינו בקש שטן להרוג אלא לאותו תינוק, שנאמר: 'כי חתן דמים אתה לי', צא וראה מי קרוי חתן? הוי אומר זה התינוק. דרש רבי יהודה בר ביזנא: בשעה שנתרשל משה רבינו מן המילה באו אף וחימה ובלעוהו ולא שיירו ממנו אלא רגליו, מיד ותקח צפורה צור ותכרות את ערלת בנה מיד וירף ממנו" (נדרים, לב.). מתוך סיפר זה ניתן להבין כי משה רע"ה חי את רוב שנותיו בקרבת עובדי עבודה זרה, כמובא במדרש: "עשרים (שנה) בבית פרעה וששים (שנה) במדין וארבעים (שנה) במדבר" (תנחומא, שמות, סימן ח), ואף משה רע"ה נשא לאשה בת כומר לעבודה זרה וחי עמה ששים שנה בבית אביה, וגם "כשנשא משה בתו הוצרך משה לידור לו (ליתרו) שבן הראשון שיולד לו שיהיה כומר לע"ז" (בעה"ט, שמות, ב', ט"ז). אולם ציפורה שהתגיירה והטהרה שמרה על רוחניותו הגבוהה של משה רע"ה, כמובא במדרש (סיפרי, בהעלותך, פיסקא צט): "מה ת"ל 'כושית לקח'? יש לך נוחה ביופיה ולא במעשיה ולא ביופיה, כמה שנאמר: 'נזם זהב באף חזיר אשה יפה וסרת טעם' (משלי, י"א, כ"ב), זאת נאה נוחה בנויה ונוחה במעשיה, לכך נאמר: 'אשה כושית לקח". וכן מצאנו שבזכות תושיתה של ציפורה זכה מושיעם של ישראל לחיות ולציל את כלל ישראל, שנאמר: "ויבקש המיתו' למשה לפי שלא מל את אליעזר בנו ועל שנתרשל נענש עונש מיתה...והיה המלאך נעשה כמין נחש ובולעו מראשו ועד יריכיו, וחוזר ובולעו מרגליו ועד אותו מקום, הבינה צפורה שבשביל המילה הוא...וירף המלאך ממנו אז הבינה שעל המילה בא להורגו" (רש"י- שמות, ד', כ"ד, כ"ו). נמצאנו למדים כי חייו של משה רע"ה ניצלו פעמיים ע"י נשים נכריות שהתגיירו, לפיכך מובא במדרש: "אם תשכבון בין שפתים', דרש רבי עקיבא: בזכות נשים צדקניות יצאו ישראל ממצרים" (ילקוט שמעוני, תהלים פרק ס"ח, סימן תשצ"ה). <br />בשכר נשות ישראל הצדקניות:<br />בשכרן של נשות ישראל הצדקניות נגאלו ישראל ממצרים, משום ששכר המסייע גדול משכר העושה, וכן "דרש רב עוירא: בשכר נשים צדקניות שהיו באותו הדור נגאלו ישראל ממצרים, בשעה שהולכות לשאוב מים, הקב"ה מזמן להם דגים קטנים בכדיהן ושואבות מחצה מים ומחצה דגים, ובאות ושופתות שתי קדירות אחת של חמין ואחת של דגים, ומוליכות אצל בעליהן לשדה ומרחיצות אותן וסכות אותן, ומאכילות אותן ומשקות אותן ונזקקות להן בין שפתים, שנאמר: 'אם תשכבון בין שפתים' (תהילים ס"ח, י"ד) ... וכשנגלה הקב"ה על הים הם הכירוהו תחלה, שנאמר: 'זה אלי ואנוהו" (סוטה י"א:). כלומר, שכרן של הנשים הצדקניות באה להם מצד הסיוע שנתנו לגברים שעבדו בפרך, לפיכך נשאלת השאלה: מדוע שכר הנשים היה גדול משכר העובדים בפרך עצמם? וכן מצאנו שאמרו חז"ל: "גדולה הבטחה שהבטיחן הקב"ה לנשים יותר מן האנשים, שנאמר: 'נשים שאננות קומנה שמענה קולי בנות בוטחות האזנה אמרתי', א"ל רב לרבי חייא נשים במאי זכיין? באקרויי בנייהו לבי כנישתא, ובאתנויי גברייהו בי רבנן, ונטרין לגברייהו עד דאתו מבי רבנן" (ברכות, יז.). כלומר, לנשים הצדקניות זכויות יתר משום שהן מסייעות לגברים ללמוד תורה, לפיכך נשאלת השאלה אף לגבי זה: מדוע שכר המסייע גדול משכר העוסק עצמו?<br />נלענ"ד להשיב שגזרת עבדות מצרים ולימוד התורה הוטלו בצו ה' על הגברים בלבד, אך למרות שהצווים הללו לא הוטלו על הנשים, בכל זאת עשו נשות ישראל הצדקניות מאמץ יתר למען קיום צווי ה', על כן הואיל ונטלו הנשים על עצמם מרצונם לסייע לגברים במילוי צווי ה' מתוך אמונה ובטחון בקב"ה, לפיכך זכו הנשים לשכר גדול יותר, משום שללא סיוען המתמיד של הנשים ספק אם יכלו הגברים לקיים בשלמות את צווי ה'. <br />משל למלך שעמדו לפניו לדין שני עבדים נאמנים, על האחד ציוה המלך עונש עבודת פרך לזמן רב, ועל השני ציוה המלך שיאכל בכל יום ארוחת מלכים לזמן רב. בכל יום בתום עבודת הפרך היתה אשת העבד הראשון מביאה לבעלה ארוחת מלכים, וסועדת אותו ומנחמתו בכדי שיצליח לקיים את צו המלך, וישלים את כל תקופת העבדות שגזר עליו המלך, על מנת שבסופו של העונש יחזור לשרת את המלך כשהוא בריא וחזק. גם אשת העבד השני היתה טורחת ומכינה לבעלה ארוחת מלכים בכדי שיצליח לקיים את צו המלך לאכל בכל יום ארוחת מלכים. בתום התקופה זימן המלך את שני עבדיו, ושאלם איך הצלחתם לשמור בשלמות על הצווים שהטלתי עליכם מבלי להרהר אחר מדותי? ומבלי לפגוע בחוסנכם הפנימי והחיצוני? השיבו לו עבדיו: בזכות נשותינו שטרחו ועמלו כדי שנבצע את צו המלך במלואו, ובלעדיהן היינו כורעים תחת נטל צו המלך. אמר המלך: לפיכך שכרן של נשותיכם יהיה גדול משלכם, כי הן סייעו לכם לשאת בנטל הצווים שהטלתי עליכם, ובלעדיהן לא היה בכוחכם לקיים את מצוותי בשלמות.<br />שירת הנשים "סוס ורוכבו":<br />בשירת הים הגברים שרו: "שירו לה' כי גאה גאה סוס ורוכבו רמה בים",  במובן של שבח לאל על ביצוע העונש המושלם במצריים. כלומר, ישראל ראו בעיניהם כי: "הסוס קשור ברוכב והרוכב בסוס, ושניהם עולים למרום ויורדים לתהום ואינם נפרדים זה מזה, כענין שכתוב (שמות, ט"ו, ה', ז', י') 'ירדו במצולות כמו אבן...יאכלמו כקש...צללו כעופרת" (רבינו בחיי, שמות,ו', ו'), דהיינו, ישראל שוררו והעצימו את אמונתם בקב"ה כתוצאה מן הנסים שראו בים סוף, יותר מאשר שבחו את הנסים אשר ראו שנעשו להם במצרים, משום שבעשר המכות במצרים נענשו כל המצרים בצורה שוה, ואילו בים סוף הרשעים נדונו "כקש הולכים ומטורפין עולים ויורדים, בינוניים כאבן, כשרים כעופרת שנחו מיד" (רש"י, שמות ט"ו, ה'). אך מראיה מצומצמת זו של ישראל נתעוררו שאלות: כגון: מדוע נענשו גם הסוסים בים סוף? מה שבח יש לה' בהענשת סוסים? ומדוע הוקדם הסוס לרוכבו בשירה? <br />כנגד הבנה מצומצמת זו של הגברים התריסו הנשים, שנאמר: "ותקח מרים הנביאה אחות אהרן את התף בידה ותצאן כל הנשים אחריה בתפים ובמחלת. ותען להם מרים שירו לה' כי גאה גאה סוס ורוכבו רמה בים" (שמות, ט"ו, כ"א-כ"ב). כלומר, הנשים השיבו לשאלות המתעוררות משירת הגברים, באומרם: כי יש לשבח לאל על ביצוע העונש המושלם גם בהענשת הסוס, לפי שהסוס סייע למצרים לרדוף אחר ישראל, דהיינו, שלמסייע חלק יותר גדול ממבצע המעשה. וכן פירש הרש"י: "מובטחות היו צדקניות שבדור, שהקדוש ברוך הוא עושה להם נסים, והוציאו תופים ממצרים" (שמות טו, כ'), דהיינו, הנשים נותרו באמונתם בקב"ה גם בעת עשר המכות שנחתו על כל המצרים בצורה שוה, משום שכל המצרים סייעו בהעבדת ישראל בפרך, וגם בים סוף כאשר שם נענשו הסוסים המסייעים לרשעי מצרים נותרו הנשים באמונתן בצדקת ה'. כלומר, מתוך שירת מרים הנביאה הובהר לגברים כי בזכות הסיוע העצום של הנשים הצדקניות נגאלו ישראל ממצרים, לפי שלמסייע סיוע גדול למען קיום גזרת ה' יתברך, יש חלק גדול יותר מן האדם שעליו הוטלה הגזרה, משום שאין זה בבחינת "גדול מצווה ועושה ממי שאינו מצווה ועושה" (קידושין, לא.), אלא גדול המסייע סיוע יתר לעושה את גזרת ה' מן העושה עצמו. וכן מצאנו שלמסייע סיוע יתר בלימוד התורה יש חלק גדול יותר מלומדיה, כפי שמסופר בעת שבא ר"ע לביתו עם עשרים וארבעה אלף תלמידי חכמים, יצאה רחל אשתו לקראתו נפלה על אפה לנשקו, דחפוה תלמידיו אמר להם ר"ע עזבוה: "שלי ושלכם שלה הוא" (כתובות ס"ג, נדרים נ'.), וכן מובא בזוה"ק: "מאן דסעיד למריה דאורייתא נטיל ברכאן מעילא ותתא, ולא עוד אלא דזכי לתרי פתורי מה דלא זכי ב"נ אחרא, זכי לעותרא דיתברך בהאי עלמא וזכי למהוי ליה חולקא בעלמא דאתי" (זוהר, בראשית, רמא.). לפיכך "א"ל רב לרבי חייא נשים במאי זכיין? באקרויי בנייהו לבי כנישתא (שמביאות את התינוקות של בית רבן ללמוד בבית הכנסת), ובאתנויי גברייהו בי רבנן (בית המדרש), ונטרין לגברייהו עד דאתו מבי רבנן" (ממתינות לבעליהן ונותנות להם רשות ללכת וללמוד תורה בעיר אחרת-רש"י-ברכות, יז.).<br />החופש הרוחני של הנשים:<br />בעת השיעבוד זכו נשות ישראל לחופש רוחני מוחלט, נשות ישראל ניצלו חופש זה ע"מ לעצב את דמותם החיובית של כלל עם ישראל, הן בעת השיעבוד והן בתקופת ארבעים שנות הנדודים במדבר. וכן מצאנו כי בראות נשות ישראל את קושי השיעבוד של בעליהן ויתרו נשות ישראל מרצונן החופשי על התחייבויותיהם הבסיסיות של בעליהן, כגון: שאר, כסות ועונה. בעקבות זאת, נותרו נשות ישראל וטפם חסרי כל הגנת בעל ואב תומך, כשהן שרויות בתוך עם מצרי עויין. אך למרות כל הקשיים האלה לא זילזלו הנשים בבעליהן העבדים, אלא הרעיפו עליהם אהבת חינם וכיבדו אותם בכבוד הראוי לבעל הבית. בנוסף לכך, למרות המצוקה ועל אף שאין הן חייבות במצות פריה ורביה, דאגו הנשים להגדיל את מחנה ישראל באמצעות הגברת הילודה, מתוך בטחון בקב"ה שיגדלם ויפרנסם בדרך נס. כלומר, סיוען של נשות ישראל לבעליהן לשאת את נטל השיעבוד היה מעל ומעבר למתחייב ולמצופה מנשים במצבן. <br />לפיכך נקראו נשות ישראל "צובאות" בעת שהביאו את נדבת המשכן, לפי שהן גרמו להתהוות צבאות ישראל במצרים, ולפי שבאו כצבא המוני לנדב את תרומתן למשכן כאילו היתה זו חובה צבאית. וכן מובא במדרש (תנחומא, פקודי, סימן ט'): "אמר רבי שמעון בר חלפתא, מה היו בנות ישראל עושות? יורדות לשאוב מים מן היאור, והקדוש ברוך הוא היה מזמין להם דגים קטנים בתוך כדיהן, והן מוכרות ומבשלות מהן ולוקחות מהן יין והולכות לשדה ומאכילות את בעליהן שם, שנאמר: 'בכל עבודה בשדה' (שמות, א', י"ד). משהיו אוכלין ושותין נוטלות המראות ומביטות בהן עם בעליהן, זאת אומרת אני נאה ממך וזה אומר אני נאה ממך, ומתוך כך היו מרגילין עצמן לידי תאוה ופרין ורבין, והקדוש ברוך הוא פוקדן לאלתר. רבותינו אומרים: יש מהן יולדות שנים בבת אחת, ויש אומרים: ששה בכרס אחד, ויש אומרים: שנים עשר בכרס אחד, ויש אומרים: ששים רבוא... בזכות אותן המראות שהיו מראות לבעליהן ומרגילות אותן לידי תאוה מתוך הפרך, העמידו כל הצבאות, שנאמר: 'יצאו כל צבאות ה' מארץ מצרים' (שמות, י"ב מ"א), ואומר: 'הוציא ה' את בני ישראל מארץ מצרים על צבאותם'. כיון שאמר לו הקדוש ברוך הוא למשה לעשות את המשכן, עמדו כל ישראל ונתנדבו, מי שהביא כסף ומי שהביא זהב או נחשת ואבני שוהם ואבני מלואים, הביאו בזריזות הכל. אמרו הנשים: מה יש לנו ליתן בנדבת המשכן? עמדו והביאו את המראות והלכו להן אצל משה. כשראה משה אותן המראות זעף בהן, אמר להם לישראל: טולו מקלות ושברו שוקיהן של אלו!, המראות למה הן צריכין? אמר לו הקדוש ברוך הוא למשה: משה, על אלו אתה מבזה?! המראות האלו הן העמידו כל הצבאות הללו במצרים, טול מהן ועשה מהן כיור נחשת וכנו לכהנים, שממנו יהיו מתקדשין הכהנים, שנאמר: 'ויעש את הכיור נחשת ואת כנו נחשת במראות הצובאות אשר צבאו' (שמות, ל"ח, ח'), באותן המראות שהעמידו את כל הצבאות האלה. לפיכך כתיב: 'ונחשת התנופה שבעים ככר', נחשת הכלות. אמר הקדוש ברוך הוא: בעולם הזה נתנדבתם למשכן שהוא מתכפר עליכם, ולעתיד לבא אני מכפר עליכם ואוהב אתכם נדבה, שנאמר: 'ארפא משובתם אוהבם נדבה' (הושע יד ה). אמרו: אין לנו לא משכן לא מקדש תהא לפניך תפלת פינו נדבת המשכן. אמר דוד: 'נדבות פי רצה נא ה'" (תהלים קי"ט ק"ח). כלומר, התנהגותן "הלא צנועה" של נשות ישראל בעת השעבוד, גרמה לאחדות המשפחה והעם, ולבטחון בקב"ה גואל ישראל גם במצרים וגם במדבר. <br />וכן מובא במדרש (מד"ר,במדבר, סימן כא, י): "ותקרבנה בנות צלפחד' (במדבר, פנחס כ"ז, א'), אותו הדור היו הנשים גודרות מה שאנשים פורצים, שכן את מוצא שאמר להן אהרן: 'פרקו נזמי הזהב אשר באזני נשיכם' (שמות, ל"ב, ב'), ולא רצו הנשים ומיחו בבעליהן, שנאמר: 'ויתפרקו כל העם את נזמי הזהב' וגו', והנשים לא נשתתפו עמהן במעשה העגל. וכן במרגלים שהוציאו דבה: (במדבר, י"ד) 'וישובו וילינו עליו את כל העדה', ועליהם נגזרה גזירה שאמרו 'לא נוכל לעלות', אבל הנשים לא היו עמהם בעצה, שכתוב למעלה מן הפרשה (במדבר, כ"ו): 'כי אמר ה' להם מות ימותו במדבר ולא נותר מהם איש כי אם כלב בן יפונה', איש ולא אשה, על מה? שלא רצו ליכנס לארץ, אבל הנשים קרבו לבקש נחלה בארץ, לכך נכתבה פרשה זו סמוך למיתת דור המדבר, שמשם פרצו האנשים וגדרו הנשים". וכן מצאנו שנפסק להלכה: "לפי שלא פרקו נזמיהן לעגל ניתן להם ראש חודש ליום טוב" (משנה ברורה, סימן תיז, ס"ק ג').<br />נמצאנו למדים כי בניגוד לטבען הצנוע קבלו עליהן נשות ישראל לעמוד בפרץ, הן כנגד גזרות פרעה, והן בעת חטא העגל, וגם בתרומתן למשכן, ואף בחטא המרגלים, מתוך אמונה ובטחון בקב"ה. וכן מובא בגמ': "אין אשה אלא לתכשיטי אשה" (כתובות נט:), דהיינו, שהקב"ה הטביע באשה את הרצון "שיקנו לה תכשיטין כדי להתנאות בהן" (רש"י), אך למרות זאת למען הקמת למשכן: "פרקו נזמיהן וטבעותיהן מיד ובאו תחלה, והאנשים אשר נמצאו להם הביאו עמהם, כי טעם על הנשים שהן היו שם בראשונה והאנשים נטפלו להן" (רמב"ן, שמות, ל"ה, כב-כד). כלומר, נשות ישראל דחקו גם את רצונן הטבעי לתכשיטין למען הקמת משכן לשכינה, מתוך הבנה עמוקה כי הכסף והזהב בא מאת ה' יתברך, וזאת בניגוד להשקפת הגוים עליהם נאמר: "עצביהם כסף וזהב מעשה ידי אדם" (תהלים, קט"ו, ד'), דהיינו, עצבותם של הגוים נובעת מתפיסתם כי הכסף והזהב הם בזכות מעשיו והשתדלותו של האדם להשיגם, על כן הגוים תמיד בעצבות על שלא השיגו יותר זהב וכסף. לפיכך בכל דור ודור הנשים הצדקניות דוחקות את רצונן הטבעי לתכשיטין חיצוניים, למען עיצוב התכשיט הפנימי של הקמת בית נאמן בישראל, ע"י כך הן מסייעות מאחורי הקלעים סיוע שלא יסולא בפז, הן לבעליהן והן לבניהם לעסוק בתורה ובקיום המצוות בשמחה, ובעקבות זאת התורה מתקיימת לנצח. לפיכך פסק הרמב"ם (משנה תורה, הלכות אישות, פרק י"ג הלכה י"ד): "גנאי הוא לאישה שתהיה יוצאת תמיד, פעם בחוץ פעם ברחובות...שאין יופי לאישה אלא לישב בזווית ביתה, שכך כתוב: 'כל כבודה בת מלך פנימה". כלומר, מאחר והנשים הצדקניות שבכל דור ודור נמצאות בהתמודדות יומיומית עם טבען, ואף נטלו על עצמן עומס יתר מרצונן החופשי למען המטרה המקודשת של קיומו של עם ישראל על ברכי התורה והמצוות, על כן הקב"ה גומל להן במתן שכר גדול יותר מן האנשים, כפי שאמרו חז"ל: "גדולה הבטחה שהבטיחן הקב"ה לנשים יותר מן האנשים" (ברכות יז.). <br />גאולת הדורות:<br />במהלך הדורות עמדו לישראל "שבע נביאות, מאן נינהו? שרה, מרים, דבורה, חנה, אביגיל, חולדה, ואסתר" (מגילה, יד.), פרסום מעשיהן נועד ללמדנו "מפרט וכלל" (סיפרא, פר' ויקרא, פתיתא) את תפקידן המכריע של הנשים הצדקניות בגאולת ישראל בכל דור ודור. וכן מצאנו שגם פעולתם של נשות ישראל במצרים משמשת כדוגמא ומופת לכלל נשות ישראל בכל הדורות, משום שנשות ישראל הקפידו לשמור על צניעותן, ועל טיפוחו ושמירתו של התא המשפחתי, כנגד כל השפעות הנוכריות, וכן פירש הרש"י: "ושם אמו שלמית בת דברי', שבחן של ישראל שפרסמה הכתוב לזו, לומר: שהיא לבדה היתה זונה" (רש"י-במדבר, כ"ד, י"א). לפיכך כתב הרש"י: "מובטחות היו צדקניות שבדור שהקב"ה עושה להם נסים והוציאו תופים ממצרים" (שמות, ט"ו, כ'), וכן מובא מדרש זוטא (רות, פרשה ד, ילק"ש, רות, תרו-תרז): "ויאמרו כל העם אשר בשער' (רות, ד', י"א), אמר ר' אחא: כל הנושא אשה כשרה כאלו קיים כל התורה כולה מראש ועד סוף, ועליו הוא אומר: 'אשתך כגפן פוריה' וגו' (תהלים קכ"ח ג'), ולפיכך נכתבה אשת חיל מאל"ף ועד תי"ו. ואין הדורות נגאלים אלא בזכות נשים צדקניות שבדור, שנאמר: 'זכר חסדו ואמונתו לבית ישראל' (תהילים, צ"ה, ט'), לבני ישראל לא נאמר אלא לבית ישראל.<br />מעשה באחד שירד מנכסיו והיתה לו אשה כשרה, לסוף נעשה שכיר. פעם אחת היה חורש בשדה נזדמן לו אליהו ז"ל בדמות ערבי אחד. אמר לו: יש לך שבע שנים טובות, אימתי אתה מבקש אותם? עכשיו או בסוף ימיך? אמר לו: קוסם אתה?! אין לי מה ליתן לך אלא הפטר מעלי לשלום. וחזר אצלו עד שלשה פעמים, פעם שלישית אמר לו: אלך ואמלך באשתי. מה עשה? הלך לו אצל אשתו ואמר לה: בא אחד אלי והטריח עלי עד שלשה פעמים, ואמר לי: יש לך שבע שנים טובות אימתי אתה מבקש אותם? עכשיו או בסוף ימיך? אמרה לו: אמור לו הבא אותן היום. והיה מתחבא מבניו וחזר אצלו, ואמר לו: הבא אותם עכשיו. אמר לו: לך לביתך ואינך מגיע לשער חצרך עד שתראה ברכה פרוסה בבית. והיו יושבין בניו לחפש בידם בעפר ומצאו מטמון שיזונו שבע שנים, ובאו וקראו לאמן. ולא הגיעו לשער עד שיצאה אשתו לקראתו ובישרה לו, מיד הודה לקב"ה ונחה דעתו עליו. מה עשתה אשתו הכשרה? אמרה לו: אנו מכל מקום כבר משך עלינו הקדוש ברוך הוא חוט של חסד ונתן לנו לשבע שנים, אלא בוא נעסוק בגמילות חסדים בשבע שנים הללו שמא מוסיף לנו הקב"ה טובה מאצלו, וכן עשתה. וכל מה שעשתה אמרה לבנה קטן: כתוב כל מה שאנו נותנין, וכן עשה. לסוף שבע שנים בא לו אליהו ז"ל ואמר לו: כבר הגיע שעה ליטול מה שנתתי לך. אמר לו: כשנטלתי לא נטלתי אלא מדעת אשתי, אף כשאני מחזיר לא אחזיר אלא בדעת אשתי. הלך אצלה ואמר לה: כבר בא הזקן ליטול את שלו, אמרה לו: לך אמור לו: אם מצאת בני אדם נאמנים ממנו אתן לך פקדונך. וראה הקדוש ברוך הוא דבריהם ובגמילות חסדים שעשו, והוסיף להם טובה, לקיים מה שנאמר: 'והיה מעשה הצדקה שלום" (ישעיה ל"ב י"ז).<br />וכן מובא בגמ' (בתרגום חופשי, מנדרים, סו:): מעשה שהיה אצל אחד מיהודי בבל שעלה לארץ ישראל ונשא אשה. באחד הימים אמר לה: "בשלי לי שתי עדשים", כונתו היתה שתבשל מעט עדשים, אך האשה הבינה את הדברים כפישוטם ובישלה לו רק שתי עדשים, ראה הבעל את שעשתה אשתו וכעס עליה מאוד. למחרת אמר לה: "בשלי לי סאה" (סאה  היא מידה גדולה-144 בצים מלאי עדשים), כוונת הבעל היתה שתבשל אוכל בכמות רבה ולא כפי שעשתה ביום הקודם. אך שוב הבינה האשה את הדברים כפישוטם ובשלה סאה שלמה. לאחר מכן בקש הבעל מאשתו: "הביאי לי שני בוציני" (למילה הארמית "בוציני" יש שתי משמעויות: אבטיחים, ונרות), הבעל התכוון לבקש אבטיחים אך אשתו הביאה לו שני נרות, כעס הבעל ואמר לה: "שברי אותם בראשו של בבא"! (המילה הארמית "בבא" פרושה פתח), אך האישה הבינה אחרת את בקשת בעלה, והלכה עם הנרות למקום בו ישב גדול הדור בבא בן בוטא ועסק בדין, לקחה האשה את הנרות ושברה אותם על ראשו של הדיין בבא בן בוטא. שאל רבי בבא בן בוטא את האשה: "מה את עושה"!? השיבה לו האשה: "כך צווני בעלי". אמר לה: "אם עשית רצון בעלך הקב"ה יוציא ממך שני בנים כבבא בן בוטא", וכן מובא במדרש (ילק"ש, שופטים, ד', סימן מב): "וכי מה טיבה של יעל שבאת תשועה גדולה על ידה? אמרו: אשה כשרה היתה ועושה רצון בעלה, מכאן אמרו: אין לך אשה כשרה בנשים אלא אשה שהיא עושה רצון בעלה".<br />לסיכום:<br />נמצאנו למדים מן האמור לעיל כי בתוך הסיפור הגדול של גלות מצרים ושיעבודם של בני ישראל, לימדה התורה על תפקידן המכריע של נשות ישראל הצדקניות בהעצמת עם ישראל בגשמיות וברוחניות, דרך סיפורן הפרטי של יוכבד, מרים, בת פרעה וציפורה, לכן "דרש רב עוירא בשכר נשים צדקניות שהיו באותו הדור נגאלו ישראל ממצרים" (סוטה י"א:). וכן מצאנו שפעולתם של נשות ישראל במצרים שימשה כדוגמא ומופת לכלל נשות ישראל בכל הדורות, לכן "אמר ר' אחא...ואין הדורות נגאלים אלא בזכות נשים צדקניות שבדור. כלומר, עם ישראל לדורותיו זכה לנשים צדקניות אשר בזכותן לא הוכחד ולא התבולל עם ישראל בין הגויים, וכן כתב ר' יום טוב צהלון (1558-1638, באהלי יוסף) שבזמן גירוש ספרד ופורטוגל, בימי האינקוזיציה הנוראה: "הנשים הספרדיות באו והביאו את בעליהן למות על קידוש השם...וגם אלה מן האנוסים שמתו על קידוש השם, רובם נשים". וכן ידוע כי בזמן גירוש ספרד נהרגו נשות ישראל פי שלושה מן הגברים, דהיינו, בזכות הקרבתן של הנשים נמנעה התבוללותו של עם ישראל בגלות. וכן הוא הדבר בכל דור ודור כמובא בגמ': נשים במאי זכיין? באקרויי בנייהו לבי כנישתא, ובאתנויי גברייהו בי רבנן, ונטרין לגברייהו עד דאתו מבי רבנן" (ברכות דף יז.). כלומר, לנשים הצדקניות זכויות יתר משום שהן מסייעות לגברים ללמוד תורה אשר בזכותה עתידים ישראל להגאל, שנאמר: "ועתה בנותיכם אל תתנו לבניהם ובנתיהם אל תשאו לבניכם ולא תדרשו שלמם וטובתם עד עולם למען תחזקו ואכלתם את טוב הארץ והורשתם לבניכם עד עולם"  (עזרא, ט', י"ב). <br />יה"ר שבזכות הנשים הצדקניות שבדורינו נזכה לגאולה השלמה במהרה בימינו, ויתקיים בנו מקרא שכתוב: "כי כה אמר ה' כאשר הבאתי אל העם הזה את כל הרעה הגדולה הזאת כן אנכי מביא עליהם את כל הטובה אשר אנכי דבר עליהם" (ירמיה ל"ב, מ"ב), "כה אמר ה' אלהים הנה אשא אל גוים ידי ואל עמים ארים נסי והביאו בניך בחצן ובנתיך על כתף תנשאנה" (ישעיה, מ"ט, כ"ב). </p><p>העל"ח רפאל ב"ר אשר חגבי (חגי רפי)<br />	<br /></p>
<br />
<br />
</div><!--tokn-->
<h2 id='tguvot'>תגובות</h2>

<ul id='ultguvot'>

<li></li>

</ul><!--end-->

<script type='text/javascript'>tguva();txtit()</script>
</div><!--pnim-->
</body>
</html>
