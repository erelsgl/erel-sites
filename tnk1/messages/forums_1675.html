<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns='http://www.w3.org/1999/xhtml' lang='he' dir='rtl'>
<head>
 <meta http-equiv='Content-Type' content='text/html; charset=windows-1255' />
 <meta http-equiv='Content-Script-Type' content='text/javascript' />
 <meta http-equiv='revisit-after' content='15 days' />
 <link rel='stylesheet' href='../../_script/klli.css' />
 <link rel='stylesheet' href='../_themes/klli.css' />
 <link rel='canonical' href='https://tora.quest/tnk1/messages/forums_1675.html' />
 <title>פרשת פינחס- מדוע חשוב לצרור את המדיינים?/ אהובה קליין</title>
 <meta name='author' content='אהובה קליין' />
 <meta name='receiver' content='' />
 <meta name='jmQovc' content='tnk1/messages/forums_1675.html' />
 <meta name='tvnit' content='' />
</head>
<body lang='he' class='newarticle'><div class='pnim'>
<!--NiwutElyon0-->
<div class='NiwutElyon'>
<div class='NiwutElyon'><a class='link_to_homepage' href='../index.html'>ראשי</a>&gt;<a href='../forums.html'>פורומים, דיונים</a>&gt;</div>
</div>
<!--NiwutElyon1-->
<h1 id='h1'>פרשת פינחס- מדוע חשוב לצרור את המדיינים?/ אהובה קליין</h1>
<div id='idfields'>
<p>מאת: אהובה קליין</p>
</div>
<script type='text/javascript' src='../../_script/vars.js'></script>
<script type='text/javascript'>kotrt()</script>
<div id='tokn'>
<p>פרשת פנחס - מדוע חשוב לצרור את המדיינים?<br />מאת: אהובה קליין<br />הפרשה פותחת במעשהו החשוב של פנחס , אך לא ניתן להתעלם מהקשר של סוף פרשת בלק בה מתואר המעשה הנורא והיכן התרחש ככתוב: "וַיֵּשֶׁב יִשְׂרָאֵל, בַּשִּׁטִּים; וַיָּחֶל הָעָם, לִזְנוֹת אֶל-בְּנוֹת מוֹאָב......"<br />וְהִנֵּה אִישׁ מִבְּנֵי יִשְׂרָאֵל בָּא, וַיַּקְרֵב אֶל-אֶחָיו אֶת-הַמִּדְיָנִית, לְעֵינֵי מֹשֶׁה, וּלְעֵינֵי כָּל-עֲדַת בְּנֵי-יִשְׂרָאֵל; וְהֵמָּה בֹכִים, פֶּתַח אֹהֶל מוֹעֵד.  וַיַּרְא, פִּנְחָס בֶּן-אֶלְעָזָר, בֶּן-אַהֲרֹן, הַכֹּהֵן; וַיָּקָם מִתּוֹךְ הָעֵדָה, וַיִּקַּח רֹמַח בְּיָדוֹ.  וַיָּבֹא אַחַר אִישׁ-יִשְׂרָאֵל אֶל-הַקֻּבָּה, וַיִּדְקֹר אֶת-שְׁנֵיהֶם--אֵת אִישׁ יִשְׂרָאֵל, וְאֶת-הָאִשָּׁה אֶל -קֳבָתָהּ; וַתֵּעָצַר, הַמַּגֵּפָה, מֵעַל בְּנֵי יִשְׂרָאֵל"[במדבר כ"ה. א'- ט']<br />פנחס זכה לברית שלום - כפי שנאמר: " וַיְדַבֵּר יְהוָה, אֶל-מֹשֶׁה לֵּאמֹר.  פִּנְחָס בֶּן-אֶלְעָזָר בֶּן-אַהֲרֹן הַכֹּהֵן, הֵשִׁיב אֶת-חֲמָתִי מֵעַל בְּנֵי-יִשְׂרָאֵל, בְּקַנְאוֹ אֶת-קִנְאָתִי, בְּתוֹכָם; וְלֹא - כִלִּיתִי אֶת-בְּנֵי-יִשְׂרָאֵל, בְּקִנְאָתִי.  לָכֵן, אֱמֹר:  הִנְנִי נֹתֵן לוֹ אֶת-בְּרִיתִי, שָׁלוֹם.  וְהָיְתָה לּוֹ וּלְזַרְעוֹ אַחֲרָיו, בְּרִית כְּהֻנַּת עוֹלָם--תַּחַת, אֲשֶׁר קִנֵּא לֵאלֹהָיו, וַיְכַפֵּר, עַל-בְּנֵי יִשְׂרָאֵל.  וְשֵׁם אִישׁ יִשְׂרָאֵל הַמֻּכֶּה, אֲשֶׁר הֻכָּה אֶת-הַמִּדְיָנִית--זִמְרִי, בֶּן-סָלוּא:  נְשִׂיא בֵית-אָב, לַשִּׁמְעֹנִי".[במדבר כ"ה, י'- ט"ו]<br />בהמשך נאמר:<br />"וַיְדַבֵּר יְהוָה, אֶל-מֹשֶׁה לֵּאמֹר.  צָרוֹר, אֶת - הַמִּדְיָנִים; וְהִכִּיתֶם, אוֹתָם.  כִּי צֹרְרִים הֵם לָכֶם, בְּנִכְלֵיהֶם אֲשֶׁר-נִכְּלוּ לָכֶם עַל-דְּבַר-פְּעוֹר; וְעַל-דְּבַר כָּזְבִּי בַת-נְשִׂיא מִדְיָן, אֲחֹתָם, הַמֻּכָּה בְיוֹם-הַמַּגֵּפָה, עַל-דְּבַר-פְּעוֹר". [שם  כ"ה, ט"ז, ט"ו]<br />השאלות הן:<br />א] מה הקשר לסביבה בה התיישבו ישראל לחטאם הנורא?<br />ב] במה הייתה גדולתו  של פנחס?<br />ג] מדוע הציווי האלוקי למשה לגבי המדיינים?  <br />תשובות<br />הקשר לסביבה בה התיישבו ישראל - לחטאם הנורא.<br />נאמר: "וַיֵּשֶׁב יִשְׂרָאֵל, בַּשִּׁטִּים...."<br />בגמרא מסכת [סנהדרין ק"ו] שואלים חז"ל: מהו  שיטים?<br />רבי אליעזר אומר: שיטים שמו [זהו שם מקום]. רבי יהושע אומר: שהתעסקו בדברי שטות.<br />מהו רפידים? רבי אליעזר אומר, רפידים שמו,<br />רבי יהושע אומר שריפו [מלשון= רפיון ] עצמן מדברי תורה.<br />ויש להבין מהו הקשר בין המחלוקת של שיטים למחלוקת של רפידים?<br />רש"י מסביר: היות ורבי אליעזר ורבי יהושע חלקו מהו לשון "שיטים" מוזכרת גם  מחלקותם השנייה - מהו לשון "רפידים"?<br />אך עדיין יש להבין הרי כמה וכמה מחלוקות בש"ס - בין רבי אליעזר ורבי יהושע, מדוע בחרו חז"ל להביא כאן דווקא את המחלוקת הזאת בין רבי אליעזר לרבי יהושע, למה שמה רפידים? <br />ניתן  לומר ששני מחלקות אלו נאמרו  דווקא יחדיו - היות ומחלוקת אחת מסבירה את השנייה -  כוונת חז"ל להגיד לנו: כיצד מגיע אדם לעשות מעשה שטות?- התשובה  היא: על ידי שהוא מרפה ידיו מן התורה , הרי רק על ידי לימוד התורה  אפשר להתגבר על יצר הרע.<br />כדברי חז"ל [מסכת קידושין]:"בראתי יצר הרע- בראתי תורה-תבלין כנגדו".- אך אם מרפה ידיו מדברי תורה - הוא מגיע, חלילה - למעשה שטות . לכן הופיעו שני המחלוקות יחדיו. [מתוך ספר "אור שלום" / רבי שלום ברגר]<br />דעת מקרא מסביר: בעוד בני ישראל מתוארים על ידי בלעם במעלות טובות – כגון: "מה טובו אהלך יעקב.." לפתע אנחנו מבחינים בירידה מוסרית גדולה של עם ישראל-  זונה אחר בנות מואב ונצמד לבעל פעור הם מגיעים לתאוות בשרים.<br />רש"י מסביר: המקום הזה לזנות אל בנות מואב - בעצתו של בלעם.<br />לעניות דעתי: מכאן ניתן לראות כיצד ההתרחקות  מהתורה והישיבה בסביבה קלוקלת עשויה להשפיע רעה על יושביה. זאת בדומה לסדום  שהיו שם אנשים רעים וחטאים וברגע שלוט בחר לגור שם התוצאה הייתה קשה.<br />גדולתו של פנחס.<br />אור החיים מציין שלושה שבחים שגרמו  לפנחס לזכות בכהונה:<br />א] קנאתו לה' – בעצמו ולא על ידי שליחים.<br />ב] קנאתו - הייתה  את כבוד ה' בלבד.<br />ג] הוא  פעל בתוך עם ישראל ללא פחד.<br />החת"ם סופר מסביר: כי פנחס למד את ההתלהבות המתלווה למצווה  מתוך התלהבותם של החוטאים  לדבר עבירה.<br />ספורנו מתייחס למילה: "בתוכם"- מכאן שפנחס קידש שם שמים לעיני כל ישראל – ממש כמו שהרשעים  חטאו [זמרי בן סלוא וכזבי בת צור] עברו את העבירה - "לעיני משה ולעיני כל עדת בני ישראל" [כ"ה, ו] -"עשה פנחס נקמתו לעיני כולם, כדי שבראותם זה ולא ימחו - יכופר להם על שלא מיחו בפושעים, ובזה השיב את חמתי מעליהם"<br />רבי יצחק מוורקה אומר: כי מהמילה: "בתוכם"- אנו לומדים שלמרות מה שהתרחש- פנחס נשאר בתוך עם ישראל ולא פרש.<br />"נתיבות שלום" מסביר: פנחס לקח רומח בידו כשראה שבני ישראל בוכים והסתפקו בבכייה על החטא –כי סברו שאין החטא כה  נורא וחשבו שיש באמצעות הבכי לתקן את הפגם ולא הבינו את חומרת העניין- כי יש ללבן באש - פגם כזה, וברגע שפנחס לקח רומח בידו- הוא נלחם בכל רמ"ח האיברים- זה היה התיקון  הנכון- ללבן באש את הפגם הנורא בישראל ועל ידי זה פנחס הצית  אש של קדושה שהיא שרפה -את אש הטומאה של ישראל וזו הכוונה שפנחס קינא לאלוקים וכיפר על עם ישראל.<br />ישנו מדרש האומר: כשם שהקב"ה מתעסק בשבחם של צדיקים לפרסמם בעולם כך מתעסק –בגנותם של רשעים לפרסמם בעולם. פנחס - הכתוב פרסם אותו לשבח, וזמרי - לגנאי ועליהם נאמר: "זכר צדיק לברכה ושם רשעים ירקב" [משלי י', ז']   <br />ציווי ה' למשה.<br />נאמר: "וַיְדַבֵּר יְהוָה, אֶל-מֹשֶׁה לֵּאמֹר.  צָרוֹר, אֶת -הַמִּדְייָנִים; וְהִכִּיתֶם, אוֹתָם...... כִּי צֹרְרִים הֵם לָכֶם",<br />רש"י מסביר : אלוקים פונה אל משה ואומר לו: "צרור.." פרושו: כמו :"זכור ושמור"- עליכם לאייב  אותם- כלומר להילחם בהם.<br />עליכם לאייב אותם- מלשון :<br />"כִּי אִם-שָׁמוֹעַ תִּשְׁמַע, בְּקֹלוֹ, וְעָשִׂיתָ, כֹּל אֲשֶׁר אֲדַבֵּר--וְאָיַבְתִּי, אֶת-אֹיְבֶיךָ, וְצַרְתִּי, אֶת -צֹרְרֶיךָ". [שמות  כ"ג. כ"ב]<br />כי הפקירו את בנותיהן  של ישראל לזנות- כדי להטעות  את ישראל אחרי פירוק.<br />את מואב ה' לא ציווה להשמיד מפני שעתידה רות לצאת מהם! <br />דעת מקרא  מדגיש: את חומרת המעשה. היה זה נוהג מקובל בימי קדם -שבנות יוצאות בעת מלחמה לחפש  את קרבתם של אנשי צבא, אך כאן מדובר במזימה מרושעת! בת מחצר המלוכה נשלחה לעשות מזימה זו , היא  נתנה עיניה בנשיא בית אב הדבר הזה היווה איום קשה על עם ישראל ונראה שבלעם היה מעורב במזימה הזו- אומנם לא נצטווו בני ישראל מיד להילחם  נגד מדיין, כי לפני כן היה צורך לערוך מפקד למטרות אחדות.<br />ה"נתיבות שלום" מסביר: כאשר ראה בלעם כי אלוקים אינו מאפשר לו לקלל את עם ישראל- כי הוא עם מבורך לפי שהוא דבק בקב"ה,<br />הייתה לבלעם עצה להכשיל את ישראל בשני חטאים: עבודה זרה- בעל פיעור. וזנות בנות מואב. והבין שעל ידי זה יצליח לגרום פירוד בין ה' לעם ישראל.<br />לכן בא הציווי להילחם נגד המדיינים.<br />לסיכום, לאור האמור לעיל: ניתן להסיק- כמה הייתה נכונה  פעולתו של פנחס. שנהג בנקמת ה'<br />ומכאן, לגבי ימים אלה ניתן להבין  כי בזמן שעם ישראל שרוי בשפל רוחני- נחוץ מנהיג שיחלץ את העם מדרכו הרעה-  כדי להצליח להחזיר  את הטועים והתועים אל הדרך הנכונה.<br />לצערנו גם היום יש  שאריות של בעל פעור - אצל אותם אנשים שרפו ידיהם מהתורה. הדבר גורם להם בלבול-עד כי אינם מבחינים בין טוב  לרע. יהי רצון שנשכיל להרים את התנ"ך לראש הסולם  ונשים דגש על צניעות ואחדות בעם  ויהי רצון שנראה נגד עיננו את דברי אלוקים:<br />"וְעַתָּ&#1443;ה יִשְׂרָאֵ&#1431;ל שְׁמַ&#1444;ע אֶל ־הַֽחֻקִּים&#1433; וְאֶל־ הַמִּשְׁפָּטִ&#1428;ים אֲשֶׁ&#1447;ר אָֽנֹכִ&#1435;י מְלַמֵּ&#1445;ד אֶתְכֶ&#1430;ם לַֽעֲשׂ&#1425;וֹת לְמַ&#1443;עַן תִּֽחְי&#1431;וּ וּבָאתֶם&#1433; וִֽירִשְׁתֶּ&#1443;ם אֶת ־הָאָ&#1428;רֶץ אֲשֶׁ&#1447;ר יְהוָ&#1435;ה אֱלֹהֵ&#1445;י אֲבֹֽתֵיכֶ&#1430;ם נֹתֵ&#1445;ן לָכֶֽם" [דברים ד', א']<br /></p>
<br />
<br />
</div><!--tokn-->
<h2 id='tguvot'>תגובות</h2>

<ul id='ultguvot'>

<li></li>

</ul><!--end-->

<script type='text/javascript'>tguva();txtit()</script>
</div><!--pnim-->
</body>
</html>
