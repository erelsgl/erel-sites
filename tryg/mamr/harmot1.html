<html lang='he' dir='rtl'><head>
<meta http-equiv="Content-Type" content="text/html; charset=windows-1255" />
<link rel='stylesheet' href='../../_script/klli.css' />
<link rel='stylesheet' href='../_themes/klli.css' />
<title>
הערמות קבועות וזמניות
</title>
</head>
<body>
<div>
<h1>
<span> הערמות קבועות וזמניות </span> </h1>
<p>
<span> ראשית כל רציתי להתייחס שוב לעניין ההערמות. </span>
<p>
<span> לדעתי צריך להבחין כאן בשני סוגים של 'הערמות': </span>
<ol start=1 type='1'>
<li>
<span> הערמות חד-פעמיות, למשל המקרה של ר' טרפון שקידש 300 נשים כדי להאכילן תרומה, או המקרה של האח שנשא את אחות של אשת אחיו כדי לפטור את אשת אחיו מחליצה, או המקרה של חטיפת הנשים בשילה. </span>
<span> </span>
<li>
<span> הערמות קבועות, כגון הפרוזבול או היתר מכירת החמץ או היתר מכירת הקרקעות או היתר הממזרים. </span>
<span> </span> </ol>
<p>
<span> הדברים שכתבת, על העימות בין התוכן למסגרת, נכונים רק להערמות מהסוג הראשון, וכמו שאת בעצמך כתבת: "
<i> בזמן הנבואה, הדרך להתמודד עם הקונפליקט הזה היתה הוראת-שעה. רק נביא יכול לבטל רק חלק מסויים של המצוות... ו <span style='text-decoration:underline'> רק לזמן מסויים </span> . כך <span style='text-decoration:underline'> המסגרת לא תיפרץ בקביעות </span> והתוכן יישמר. בימינו, שאין נבואה, ניתן הכוח הזה לחכמים. </i> " </span>
<p>
<span> זה באמת בלתי-אפשרי לפרט בתורה את כל המקרים שיכולים להיות, ולכן התורה נותנת מסגרת קבועה, אבל משאירה אפשרות לשבור את המסגרת במקרים מיוחדים (ע"י הוראת שעה של נביא או "הוראת שעה" של חכם). </span>
<p>
<span> אבל כל זה לא נכון לגבי הערמות מהסוג השני: </span>
<ul type='disc'>
<li>
<span> בניגוד למקרים החד-פעמיים שתוארו למעלה, במקרים הקבועים – אם התורה היתה מתכוונת שנשתמש בהערמות, לא היתה שום בעיה לכתוב את זה בפירוש (כלומר לכתוב "מקץ שבע שנים תעשה פרוזבול", או "אך ביום הראשון תמכרו את החמץ לנוכרים" וכד'). </span>
<span> </span>
<li>
<span> ולכן, מכיוון שהתורה לא כתבה כך, נראה ברור שהכוונה היתה שנחיה כמו שכתוב (כלומר שבאמת נשמוט את החובות, ושממזרים באמת לא יוכלו לבוא בקהל, וכו'). </span>
<span> </span>
<li>
<span> כלומר ההערמות האלו משנות באופן קבוע את אורח החיים שהתורה קבעה. ולכן זה לא נכון להגיד שרק המסגרת נפרצת והתוכן נשמר: במקרים האלה גם התוכן נפגע! </span>
<span> </span>
<li>
<span> בנוסף לכך, הערמות מהסוג הקבוע באות לפתור בעיות שהיה אפשר לחשוב עליהן עוד בזמן מתן התורה. זו לא בעיה חדשה שנוצרה עכשיו בגלל תנאים מיוחדים, אלא קושי שהיה קיים בעצמה של המצוה (למשל בעניין הממזרים - עצם האיסור על ממזרים לבוא בקהל הוא קשה מאד). ולכן יש בהן משום ביזיון לתורה; כאילו אומרים לה' "לא חשבת מראש שהמצוה הזאת תהיה קשה... ". </span>
<span> </span> </ul>
<p>
<span> גם מה שכתבת "
<i> במקרה של הערמה לא מדובר ביצר-הרע אלא בצורך אמיתי </i> " נכון לגבי הערמות מהסוג הראשון (למשל רעב הוא מקרה מיוחד שבו יש צורך מיוחד באוכל וכו') אבל לא לגבי הערמות מהסוג השני: הפרוזבול בא לפתור את בעיית היצר הרע של העשירים (שלא רצו להלוות לעניים, למרות שהתורה מצווה להלוות), היתר מכירת החמץ (לפחות עבור צרכנים פשוטים – לא מפעלים גדולים) בא לפתור את בעיית יצר הממון, וכו'. אין שום הבדל עקרוני בין המצב שהיה קיים בזמן מתן-תורה לבין המצב שקיים בזמן שממציאים את ההערמה: ההבדל היחיד הוא שיצר הרע התעורר. ואם כבר פועלים מתוך יצר הרע – אז צריך לפחות להודות בזה. </span>
<p>
<span> בעיה נוספת בהיתרים הקבועים היא, שהם מורידים את הרמה לא רק עבור הדור הזה אלא גם עבור הדורות הבאים. ייתכן שבדור הבא יצר הרע של העשירים (במקרה של פרוזבול) ייחלש, והם כבר כן יוכלו להלוות לעניים. בגלל ההיתר הקבוע, כבר לא תהיה להם שום מוטיבציה לעשות את זה: "למה להתאמץ אם חכמים גדולים מהדור הקודם קבעו היתר?!" עדיף שאדם אחד פרטי (או אפילו הרבה אנשים פרטיים) ייכנעו ליצר הרע ויחטאו, ובלבד שהחוק הכללי לא ישתנה, כך שהדורות הבאים יוכלו לחזור בתשובה. </span>
<div>
<p>
<span> יש עוד בעיה, שהיא מיוחדת להיתר מכירת הקרקעות: יש בו סתירה פנימית. כל מטרת ה'מכירה' היא לאפשר למוכר ליהנות מהקרקע כאילו היא שלו. כלומר: המוכר בו-זמנית גם רוצה שהקרקע תהיה שלו (כדי להרויח) וגם לא רוצה שהקרקע תהיה שלו (כדי שלא יצטרך לקיים מצוה). בשאר המקרים אין סתירה פנימית: הנשים שר' טרפון קידש יכלו, באופן תיאורטי, לרצות להיות נשיו גם בלי קשר לתרומה (לא בטוח שהן רצו, אבל אין סתירה בין הרצון הזה לבין המעשה). גם בהיתר מכירת החמץ (שאני מתנגד לו) – המוכר לא רוצה שהחמץ יהיה שלו בזמן שהוא מכור. אבל בהיתר מכירת הקרקעות יש סתירה פנימית ולכן אני מתנגד לו במיוחד. </span> </div>
<p>
<span>
</span> </div> </body> </html>
